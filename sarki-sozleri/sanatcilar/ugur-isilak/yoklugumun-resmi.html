<!DOCTYPE html><html><head><title>Yokluğumun Resmi - Uğur Işılak - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Yokluğumun Resmi</h1><p><a href="/sarki-sozleri/sanatcilar/ugur-isilak/index.html">Uğur Işılak</a></p><p><p>Attığım her adım benden uzakta<br />Bastığım her yerde yokmuşum meğer<br />Çırprnırken 'ben' denilen tuzakta<br />'ben' bana saplanan okmuşum meğer...</p><p>Aklım kumsal iken, ben toz paresi<br />Çıktıkça yükseğe alçalır oldum<br />Düşündüm derdimin nedir çaresi<br />Susarak konuşmak, sonunda buldum...</p><p>Esrarlı vuslata bir adım kala<br />Hasretin vecdiyle, ben kement attım<br />Deryada boğulmak ne güzel bela<br />Battıkça kurtuldum, çıktıkça battım...</p><p>Görünmez cevheri buldum diyerek<br />Körlüğü kör ettim, deli bir taşla<br />Bilmeyi bilmeden, bildim diyerek<br />Boşluğu doldurdum, dolu bir boşla...</p><p>Nasılların sebebini sorarken<br />Sualimi cevapladım 'niçin'de<br />Çokluğumda yokluğumu ararken<br />Yalnız kaldım yığınların içinde...</p><p>Satır satır böldü beni heceler<br />Her kırkımı, kırka yardım savuştum<br />Boşluğumu kucakladı geceler<br />Sessizlikte, gürültüyle boğuştum...</p><p>Var'da yoku, haykırırken her seda<br />Aklım ki, aklımı başımdan aldı<br />O'na gidiyorum, bana elveda<br />Sonsuz olan sona, bir nefes kaldı..</p></p></body></html>
