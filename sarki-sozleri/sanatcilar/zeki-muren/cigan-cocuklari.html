<!DOCTYPE html><html><head><title>Çigan Çocukları - Zeki Müren - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Çigan Çocukları</h1><p><a href="/sarki-sozleri/sanatcilar/zeki-muren/index.html">Zeki Müren</a></p><p><p>Çigan çocukları..<br />Bir gün, kuru yapraklar üstünde<br />Siyah adımlarınla sen,<br />Avuçlarında acı yeşil vefasızlık, geleceksin.<br />Sonu olmayan bir yolda.<br />Tek yapraklı ağacın buruk gölgesinde bekleyeceğim.</p><p>Saçlarında riya, nefesin üşütecek tırnaklarımı<br />Çigan çocuklar çalı çırpı yakacak karşı tepede.</p><p>Bir köpek uluması kurşuni<br />Sonsuzdaki türkü sesi buğulu<br />Ağlayacaksın, yanakların kuru..<br />Eski yalanlarını kirpiklerine dizeceksin<br />Nemli riya, yaş gerçek.</p><p>Bir gün kuru yapraklara basarak, boş<br />Bana döneceksin siyah adımlarınla<br />O vadide bekleyeceğim.</p><p>Çigan çocuklar böğürtlen toplarken<br />Bir kız acı şarkılar söyleyecek derinden<br />Ağlayacağız sonsuzda<br />Çigan çocuklar türkü yakacak ardımızdan, garip hicaz.<br />"Sevmişlerdi" diyecekler.</p><p>Şarkımız büyük kentlerin kirli duvarlarında yankı<br />Şarkımız lamba şişelerinde is<br />Şarkımız bar dumanlarında hüsran<br />Şarkımız viyana ormanlarında senfoni</p><p>Gerçek aşkmış diyecekler.<br />Diyecekler, inanmadan.<br />Ve bir gün, sevecekler<br />Onlara da yeni türküler yakacak çelimsiz çigan çocukları<br />Yeni kirpiklere yeni yalanlar dizilecek<br />Bir kız, soluk şarkılar söyleyecek derinden<br />Ölümsüz bir vadide</p><p>Yalnız beyaz menekşeler dinleyecek, boynu bükük<br />"Gerçek sevgiymiş" diyecekler, inanmadan.<br />Buruk türküler yakacak, çigan çocukları.</p></p></body></html>
