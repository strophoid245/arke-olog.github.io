<!DOCTYPE html><html><head><title>Yanımızda İki Melekler Gezer - Pir Sultan Abdal - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Yanımızda İki Melekler Gezer</h1><p><a href="/sarki-sozleri/sanatcilar/pir-sultan-abdal/index.html">Pir Sultan Abdal</a></p><p><p>Yanımızda iki melekler gezer<br />Bin hayır biri şerrimiz yazar<br />Kahbe felek bizi aldatır üzer<br />Nerede seyreder andan haber ver</p><p>Cümlemizin başı Allah'tan ferman<br />İsmail Peygambere indi bir kurban<br />Bir ot biter bütün dertlere derman<br />Ol ot nerde biter andan haber ver</p><p>Sabahtan gün doğar gün dile doğar</p><p>Dal boynun eğdikçe rahmetler yağar<br />Bin bir gün içinde bir yıldız doğar<br />Yıldız nerde doğar andan haber ver</p><p>Musa Peygamber de atına bindi<br />Can cesetten çıktı nerede durdu<br />Peygamber uğrunda bir delil yandı<br />Delil nerde yanar andan haber ver</p><p>Pir Sultan Abdal'ım geldik de gittik<br />Gelirken giderken ne kazanç ettik<br />Yükünü yükletip kül olduk bittik<br />Yurdunda ne kalır andan haber ver</p></p></body></html>
