<!DOCTYPE html><html><head><title>Çektiğim Cevr-ü Cefayı - Pir Sultan Abdal - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Çektiğim Cevr-ü Cefayı</h1><p><a href="/sarki-sozleri/sanatcilar/pir-sultan-abdal/index.html">Pir Sultan Abdal</a></p><p><p>Çektiğim cevr-ü cefayı<br />Çekerim senden ötürü<br />İkrar iman bir olunca<br />Sen de çek benden ötürü</p><p>İkrar imanı güderim<br />Sensiz alemi niderim<br />İşte geldim, uş giderim<br />Bir tatlı dilden ötürü</p><p>Severim tatlı dilleri<br />Koklarım gonca gülleri<br />Sararım ince belleri<br />Gittiğim yoldan ötürü</p><p><br />Bana ne kıyak bakarsın<br />Sinemi oda yakarsın<br />Bana ne sitem edersin<br />İkrarsız elden ötürü</p><p>Ferhat Şirin'ine tapar<br />Külüngün havaya atar<br />Başını altına tutar<br />Can verir candan ötürü</p><p>Mümin olan Hakk'a tapar<br />Münafıklar yoldan sapar<br />Arka vermiş dağı çeker<br />Ferhat Şirin'den ötürü</p><p>Pir Sultan'ım deme yalan<br />Etme imanına talan<br />Bu dünyada gerçek olan<br />Ser verir sırdan ötürü</p></p></body></html>
