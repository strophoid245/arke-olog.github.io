<!DOCTYPE html><html><head><title>Verdiğin İkrara Saldım Ben Seni - Pir Sultan Abdal - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Verdiğin İkrara Saldım Ben Seni</h1><p><a href="/sarki-sozleri/sanatcilar/pir-sultan-abdal/index.html">Pir Sultan Abdal</a></p><p><p>Döndün mü sen benden yüzü dönesi<br />Verdiğin ikrara saldım ben seni<br />İkrarı boynuna kement olası<br />Verdiğin ikrara saldım ben seni</p><p>Zemheri de yağan karlar erimez<br />Aşk atına binen gönül farımaz<br />İkrar birdir iki yere verilmez<br />Verdiğin ikrara saldım ben seni</p><p>İkrar verdim ikrarımı güderim<br />Senin gibi ikrarsızı n'iderim<br />Varır ikrarlıya hizmet ederim<br />Verdiğin ikrara saldım ben seni</p><p><br />İkrar verip ikrarından dönücü<br />Arayıp da kendi dengin bulucu<br />Batınından değsin Hakk'ın kılıcı<br />Verdiğin ikrara saldım ben seni</p><p>Ben Uzunyayla'yı seçmeyim derdin<br />Soğuk sularını içmeyim derdin<br />Serden geçip senden geçmeyim derdin<br />Verdiğin ikrara saldım ben seni</p><p>Pir Sultan Abdal'ım imandır iman<br />Yezid'in kalbinden gitmesin güman<br />Şefaat etmesin on iki imam<br />Verdiğin ikrara saldım ben seni</p></p></body></html>
