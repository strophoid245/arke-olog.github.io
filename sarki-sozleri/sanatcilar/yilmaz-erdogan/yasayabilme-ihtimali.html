<!DOCTYPE html><html><head><title>Yaşayabilme İhtimali - Yılmaz Erdoğan - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Yaşayabilme İhtimali</h1><p><a href="/sarki-sozleri/sanatcilar/yilmaz-erdogan/index.html">Yılmaz Erdoğan</a></p><p><p>Soğuk ve şehirlerarası<br />Otobüslerde vazgectim<br />Cocuk olmaktan<br />Ve beslenme çantamda<br />Otlu peynir kokusuydu babam...</p><p>Ben seninle birgün veyselkarani'de haşlama<br />Yeme ihtimalini sevdim.</p><p>İlkokulun silgi kokan, tebeşir lekeli yıllarında<br />(Ankara'da karbonmonoksit sonbaharlar yaşanırdı<br />O zaman) özlemeye başladım herkesi..ve bu hasret<br />Öyle uzun sürdü ki, adam gibi hasretleri özlemeye<br />Başladım sonra..</p><p>Bizim kemalettin tuğcu'larımız vardı...<br />Bir de camların buğusuna yazı yazma imkanı</p><p>Yumurta kokan arkadaşlarla paylaşılan<br />Kahverengi sıralarda, solculuk oynamaya başladık..<br />Ben doktor<br />Oluyordum sen hemşire, geri kalanlar kontrgerilla...<br />Kırmızı boyalarla umut ikliminde harfler yazılıyordu,<br />Pütürlü duvarlara ve türk dil kurumu'na inat bir<br />Türkçeyle...ağbilerimizden öğrendik, ş harfinden<br />Orak çekiç figürleri türetmeyi..</p><p>Ankara'ya usul usul karbonmonoksit yağıyordu.<br />Ve kapalı mekanlarda sevişmeyi öneriyordu<br />Haber bültenleri..<br />Oysa ankara'da hiç sevişmedim ben.<br />Disiplin kurulunda tartışılan aşkım olmadı benim..<br />(sınıfça gidilen pikniklerde kıçımıza batan platonik<br />Dikenleri saymazsak..)<br />Ankara'ya usul usul kurşun yağıyordu..ve belli bir<br />Saatten sonra sokağa çıkmamayı öneriyordu haber<br />Bültenleri..oysa hiç kurşun yaram olmadı benim..<br />Ve hiçbir mahkeme tutanağında geçmedi adım..<br />Çatışmaların ortasında sevimli bir çocuk yüzüydüm<br />Sadece..</p><p><br />Sana şiirler biriktiriyordum fen bilgisi defterimde ama sen<br />Yoktun..ben, senin beni sevebilme ihtimalini<br />Seviyordum, suni tenefüs saatlerinde..okul servisi seni hep<br />Zamansız, amansızca bir lojman griliğine götürüyordu..ben,<br />Senin benimle tunalı hilmi caddesine gelebilme ihtimalini<br />Seviyordum..</p><p>Ben, senin beni sevebilme ihtimalini seviyordum.<br />Yaz sıcağı toprağa çekiyordu tenimin çatlamaya hazır<br />Gevrekliğini..sonra otobüs oluyordum,<br />Kırık yarık yolların çare bilmez sürgünü..<br />Ne yana baksam dağ ve denizsanıyordum Muş ovasının yalancı<br />Maviliğini...otobüs oluyordum bir süre..yanımızdan geçen<br />Kara trenlerle yarışıyordum, yanağım otobüs camının<br />Garantisinde..<br />Otobüs oluyordum...bir ülkeden bir iç ülkeye..çocukluğuma<br />Yaklaştıkça büyüyordum...<br />Zap suyunun sesini başına koyuyordum şarkılarımın<br />Listesinin..<br />Korkuyordum..sonra iniyordum otobüsten..çarşıdan bizim<br />Eve giden, ömrümün en uzun, ömrümün en kısa, ömrümün<br />En çocuk, ömrümün en ihtiyar yolunu koşuyordum..çünkü<br />Sonunda annem oluyordum babam kokuyordum sonunda...</p><p>Soğuk ve şehirlerarası otobüslerde vazgeçtim,<br />Çocuk olmaktan..<br />Ve beslenme çantamda<br />Otlu peynir kokusuydu babam...<br />Ben seninle bir gün van'daki bir kahvaltı salonunda...<br />Ben seninle (sadece bilmek zorunda kalanların bildiği) bir<br />Yol<br />Üstü lokantasında...<br />Ben seninle, ağrı dağına mistik ve demli bir çay kıvamında<br />Bakan doğubeyazıt'ın herhangi bir toprak damında...<br />Ben seninle herhangi bir insan elinin terli coğrafyasında<br />Olma<br />İhtimalini sevdim...</p><p>Ben senin,<br />Beni sevebilme ihtimalini sevdim!</p></p></body></html>
