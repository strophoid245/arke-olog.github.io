<!DOCTYPE html><html><head><title>Kızım Berfin'e - Yılmaz Erdoğan - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Kızım Berfin&#39;e</h1><p><a href="/sarki-sozleri/sanatcilar/yilmaz-erdogan/index.html">Yılmaz Erdoğan</a></p><p><p>Berfinim<br />İçimin güler yüzü<br />Yaşanılası iklimim hoşgeldin</p><p>(Adımın çapraz yazılması kimin<br />Umrunda<br />Denize düşen yılana öykünür<br />Biraz da</p><p>Bir aralık sızıverdin işte<br />Ömrümüzün en gevrek zamanı<br />Çıt diyor kırılıyoruz<br />Öfke kadar saydamız o zamanlar<br />Ve kırılgan<br />Bıçak kadar</p><p>Kızım demeyi öğrettiğin için<br />O tanrısal kokun<br />Ve gülüşündeki baban için</p><p>Ki hala zilleri çalıp kaçmak istiyorduk<br />Yarım yamalak aşk kırıntıları<br />Tabakta bırakılmış, yazık atılacak bir sevda<br />Haritası<br />Hatta el değmemiş delilikler istiyorduk</p><p>Çocuktuk daha<br />Büyümeye direniyorduk<br />İş toplantılarında lolipop zamanlar düşlüyorduk</p><p>Ama sızıverdin işte<br />Bir avuç yeşil gevrek rokaydık<br />Mayışmamıza bir limon yetecekti<br />Biz garsonu bekliyorduk<br />Sen çıkageldin</p><p>Hoşgeldin berfinim<br />Kızım kızgınlığım<br />Bilmiyorduk daha</p><p>Objektiflerin objektif olmadığını<br />İkimize yeter sanıyorduk ikimizin toplamı<br />Meğer doyurmak çok zormuş<br />İçimizdeki hayvanı</p><p>Habersiz geldin, kusura bakma<br />Ortalık biraz dağınıktı<br />Şimdi hemen toparlarız sanıyorduk<br />Olmamıştık daha</p><p>İşin zor kızım<br />Hem büyüyecek<br />Hem bizi büyüteceksin<br />Baban mı var, derdin var kızım</p><p>Hoşgeldin kızım<br />İçimin gülen yüzü, hoşgeldin</p></p></body></html>
