<!DOCTYPE html><html><head><title>Sevebilme İhtimali - Yılmaz Erdoğan - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Sevebilme İhtimali</h1><p><a href="/sarki-sozleri/sanatcilar/yilmaz-erdogan/index.html">Yılmaz Erdoğan</a></p><p><p>Soğuk ve şehirlerarası otobüslerde vazgeçtim çocuk olmaktan <br />Ve beslenme çantamda otlu peynir kokusuydu babam... <br />Ben seninle bir gün Veyselkarani'de haşlama yeme ihtimalini sevdim. <br />İlkokulun silgi kokan, tebeşir lekeli yıllarında <br />Ankara'da karbonmonoksit sonbaharlar yaşanırdı o zaman <br />özlemeye başladım herkesi... <br />Ve bu hasret öyle uzun sürdü ki, adam gibi hasretleri özlemeye başladım sonra.. <br />Bizim Kemalettin Tuğcu'larımız vardı... <br />Bir de camların buğusuna yazı yazma imkanı... <br />Yumurta kokan arkadaşlarla paylaşılan kahverengi sıralarda, <br />solculuk oynamaya başladık.. <br />Ben doktor oluyordum sen hemşire, geri kalanlar kontrgerilla... <br />Kırmızı boyalarla umut ikliminde harfler yazılıyordu pütürlü duvarlara ve <br />Türk Dil Kurumu'na inat bir Türkçeyle... <br />Ağbilerimizden öğrendik, S harfinden orak çekiç figürleri türetmeyi.. <br />Ankara'ya usul usul karbonmonoksit yağıyordu. <br />Ve kapalı mekanlarda sevişmeyi öneriyordu haber bültenleri. <br />Oysa Ankara'da hiç sevişmedim ben. <br />Disiplin kurulunda tartışılan aşkım olmadı benim.. <br />Sınıfça gidilen pikniklerde kıçımıza batan platonik dikenleri saymazsak.. <br />Ankara'ya usul usul kurşun yağıyordu.. <br />Ve belli bir saatten sonra sokağa çıkmamayı öneriyordu haber bültenleri. <br />Oysa hiç kurşun yaram olmadı benim <br />Ve hiç bir mahkeme tutanağında geçmedi adım <br />Çatışmaların ortasında sevimli bir çocuk yüzüydüm sadece <br />Sana şiirler biriktiriyordum fen bilgisi defterimde, ama sen yoktun <br />Ben, senin beni sevebilme ihtimalini seviyordum, suni teneffüs saatlerinde <br />Okul servisi seni hep zamansız, amansızca bir lojman griliğine götürüyordu <br />Ben, senin benimle Tunalı Hilmi Caddesi'ne gelebilme ihtimalini seviyordum. </p><p>Ben, senin beni sevebilme ihtimalini seviyordum. </p><p>Yaz sıcağı toprağa çekiyor da tenimin çatlamaya hazır gevrekliğini <br />Sonra otobüs oluyordum, kırık yarık yolların çare bilmez sürgünü <br />Ne yana baksam dağ ve deniz sanıyordum <br />Muş ovasının yalancı maviliğini <br />Otobüs oluyordum bir süre <br />Yanımızdan geçen kara trenlerle yarışıyordum, yanağım otobüs camının garantisinde <br />Otobüs oluyordum <br />Bir ülkeden bir iç ülkeye <br />Çocukluğuma yaklaştıkça büyüyordum. <br />Zap suyunun sesini başına koyuyordum şarkılarımın listesinin <br />Korkuyordum <br />Sonra iniyordum otobüsten <br />Çarşıdan bizim eve giden, ömrümün en uzun, <br />ömrümün en kısa, ömrümün en çocuk, <br />ömrümün en ihtiyar yolunu koşuyordum. <br />Çünkü sonunda annem oluyordum, babam kokuyordum sonunda.. <br />Soğuk ve şehirlerarası otobüslerde vazgeçtim çocuk olmaktan <br />Ve beslenme çantamda otlu peynir kokusuydu babam <br />Ben seninle bir gün Van'daki bir kahvaltı salonunda <br />Ben seninle sadece bilmek zorunda kalanların bildiği <br />bir yol üstü lokantasında <br />Ben seninle, Ağrı dağına mistik ve demli bir çay kıvamında bakan <br />Doğubeyazıt'ın herhangi bir toprak damında <br />Ben seninle herhangi bir insan elinin <br />terli coğrafyasında olma ihtimalini sevdim </p><p>Ben senin, beni sevebilme ihtimalini sevdim!</p></p></body></html>
