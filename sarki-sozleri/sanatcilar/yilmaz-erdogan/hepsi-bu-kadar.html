<!DOCTYPE html><html><head><title>Hepsi Bu Kadar - Yılmaz Erdoğan - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Hepsi Bu Kadar</h1><p><a href="/sarki-sozleri/sanatcilar/yilmaz-erdogan/index.html">Yılmaz Erdoğan</a></p><p><p>Değişen ben değilim <br />Dönüşen savaş <br />Yaşlanmakla ıslanmak aynı şey: </p><p>Bir yağmurun gölgesinde ihtiyarlanmak </p><p>Şimdi ölüm bile yetmiyor <br />Acılarımızı tartmaya <br />Dostlar <br />Alıngan bir sahili pinekliyorlar <br />Bir merhabayı bıçaklar gibi artık <br />Selamlaşmalar </p><p>Değişen ben değilim <br />Dönüşen savaş </p><p>Artık zaman bile yetmiyor <br />Yaşadığımızı sanmaya </p><p><br />Yine de ışıklar bu kenti <br />Güzelmiş gibi gösteriyor <br />Geceleri... </p><p>Geceler... <br />Yani <br />Ahmet Haşim in kafiyeleri... </p><p>Seni aklıma düşüren <br />Yerçekimi değil <br />Yalancı yıldızlar <br />Öyle uzaksın ki <br />Üflesem soğuyacaksın <br />Sarılsam okyanus </p><p>Bir aşka yetecek kadar <br />Ve anımsatacak kadar <br />Sebepsiz bir ölümü, <br />Acılarımız <br />Ve kafiyelerimiz var... </p><p>İşte hepsi bu kadar...</p></p></body></html>
