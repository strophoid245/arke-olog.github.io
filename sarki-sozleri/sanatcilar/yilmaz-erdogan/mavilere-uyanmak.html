<!DOCTYPE html><html><head><title>Mavilere Uyanmak - Yılmaz Erdoğan - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Mavilere Uyanmak</h1><p><a href="/sarki-sozleri/sanatcilar/yilmaz-erdogan/index.html">Yılmaz Erdoğan</a></p><p><p>Yedi iklim geçer, <br />Ağarıp solan güz ışıklarından <br />Yalan pencerelere doğru... </p><p>Uykularda olur ne olursa <br />Yangınlar, <br />Takvim ziyanları, <br />Gömülü sevdalar... </p><p>İksir gibi yayılır <br />Hücrelerimin rehavetine ıslaklığın <br />Düş tüccarları ağır mesaidedir... </p><p>Uykularda olur ne olursa, <br />Talanlar <br />Ve beton serinliği <br />İnşaat halindeki aşkların... </p><p>Uykularda ölür ne ölürse, <br />Kıpırdayan su <br />Gülümseyen yel... </p><p>Yedi iklimin oralarda <br />Kavalını kırmış bir çobandır <br />Gökyüzü, <br />Aklında new orleans <br />Heybesinde caz! </p><p>Yedi iklimin <br />Bar olduğu yerdedir uykunun <br />Alkol imparatorluğu <br />Kalabalık avındadır bakışlar... </p><p>Uykularda olur ne olursa, <br />Bitmez efkar kırları <br />Bazı saçlarda <br />Ve ölüm gibi suskunluklar açar <br />Derin kuyularda... </p><p>Ve şaka gibi </p><p>Ve sarsak sarsak <br />Ve kımıl kımıl <br />Bir yaşamaktır <br />MAVİLERE UYANMAK <br />En kesif karanlıklara kafa tutan <br />Gözlerinin mavisine kuşanmak... </p><p>Senin kanatların var, <br />Benim köylü yüreğim... <br />Operada tezek kokusu <br />Bu şehirdeki varlığım! .. <br />Beni taşıyacak vesaitim yok <br />Bu caddeüstü sevdada <br />Ellerinden gayrı.. <br />'Gayrı dayanamam ben bu hasrete' <br />Ya beni de yitir <br />Ya sen de git <br />Beni götürdüğün yere... <br />Türküleri sev <br />Yalan kahkahalardan uzak dur <br />Canımın suyuyla yıka ellerini.. <br />Aklımın maharetiyle giydir <br />En mavi yerlerini... </p><p>Senin adın <br />Buzul mavisi! <br />Çünkü mavilerde uyur, <br />Benden sana geçen <br />Sende beni kalkındıran ne varsa! <br />Sevdiğim, açlığımın uzak ufku, <br />Her sabah; <br />Güneşten ne zaman işaret alırsan <br />Ne zaman dar gelirse soluğun <br />Böyle uzun sarılmaklara, <br />Fikrini kurcalarsa eğer <br />Açık korkular, <br />İşte o zaman <br />Mavilere, <br />Mavilere <br />Uyandır beni...</p></p></body></html>
