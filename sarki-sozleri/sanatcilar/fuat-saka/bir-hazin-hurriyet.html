<!DOCTYPE html><html><head><title>Bir Hazin Hürriyet - Fuat Saka - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Bir Hazin Hürriyet</h1><p><a href="/sarki-sozleri/sanatcilar/fuat-saka/index.html">Fuat Saka</a></p><p><p>Satarsın gözlerinin dikkatini, ellerinin nurunu, bir lokma bile tatmadan<br />Yoğurursun bütün nimetlerin hamurunu.<br />Büyük hürriyetinle çalışırsın el kapısında, ananı ağlatanı<br />Karun etmek hürriyetiyle hürsün!<br />Sen doğar doğmaz dikilirler tepene,<br />İşler ömrün boyunca durup dinlenmeden yalan değirmenleri,<br />Büyük hürriyetinle parmağın şakağında düşünürsün vicdan<br />Hürriyetiyle hürsün!<br />Başın ensenden kesik gibi düşük,<br />Kolların iki yanında upuzun,<br />Büyük hürriyetinle dolaşıp durursun,<br />İşsiz kalmak hürriyetiyle hürsün!</p><p>En yakın insanınmış gibi verirsin memleketini, günün birinde, mesela,<br />Amerika'ya ciro ederler onu seni de büyük hürriyetinle beraber,<br />Hava üssü olmak hürriyetiyle hürsün!<br />Yapışır yakana kopası elleri valstrit'in, günün birinde, diyelim ki,<br />Kore'ye gönderilebilirsin, büyük hürriyetinle bir çukura<br />Doldurulabilirsin, meçhul asker olmak hürriyetiyle hürsün!<br />Bir alet, bir sayı, bir vesile gibi değil insan gibi yaşamalıyız dersin,<br />Büyük hürriyetinle basarlar kelepçeyi,<br />Yakalanmak, hapse girmek, hatta asılmak hürriyetinle<br />hürsün<br />Ne demir, ne tahta, ne tül perde var hayatında, hürriyeti Seçmene lüzum yok<br />hürsün.<br />Bu hürriyet hazin şey yıldızların altında.</p></p></body></html>
