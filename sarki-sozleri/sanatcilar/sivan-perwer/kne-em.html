<!DOCTYPE html><html><head><title>Kîne Em? - Şivan Perwer - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Kîne Em?</h1><p><a href="/sarki-sozleri/sanatcilar/sivan-perwer/index.html">Şivan Perwer</a></p><p><p>Kîne em? <br />Cotkar û karker <br />Gundî û rêncber <br />Hemû proleter <br />Gelê Kurdistan <br />Şoreş û volqan <br />Tev dînamêt in <br />Agir û pêt in <br />Sor in wek etûn, <br />Agir giha qepsûn </p><p>Gava biteqin <br />Dinya dihejî <br />Ev pêt û agir <br />Dijmin dikujî <br />Kîne em? <br />Hey hey hey kîne em? </p><p>Em in rojhilat, <br />Tev birc û kelat. <br />Tev bajar û gund, <br />Tev zinar û lat. <br />Ji destê dijmin: <br />Dijminê xwînxwar, <br />Xurt û koledar <br />Ji Rom, ji Fireng, <br />Di rojên pir teng, <br />Bi kûştin û ceng. <br />Parast, parast <br />Parast min ev rojhilat <br />Kîne em? <br />Hey hey hey kîne em? </p><p>Kîne em? <br />Gelê serfiraz <br />Dijminê dijmin <br />Dostê aştîxwaz. <br />Em xweş mirov in, <br />Ne hirç û hov in <br />Lê çibkim bê şer <br />Dijmin naçî der. <br />Bav û kalê me <br />Dijîn tev serbest, <br />Naxwazin bijîm <br />Ta ebed bindest. <br />Kîne em? <br />Hey hey hey kîne em? </p><p>Em in ew Kurdê serhişk û hesin, <br />Îro jî dijmin ji me ditirsin <br />Bîna barûdê <br />Kete pozê min <br />Dixwazim hawîr, <br />Biteqim ji bin, <br />Dîsa wek mêra, <br />Bikevin çiya. <br />Naxwazim bimrim, <br />Dixwazim bigrim. <br />Kurdistana xwe <br />Axa Mîdîya, <br />Kîne em? <br />Hey hey hey kîne em? </p><p>Em in ew Kardox Xaldêwê kevnar, <br />Em in ew Mîtan, Nayrî û Sobar. <br />Em in ew Lolo, <br />Kardox û Kudî, <br />Em in Mad û Goş, <br />Horî û Gudî. <br />Em in Kurmanc û Kelhor, Lor û Gor, <br />Em in, em Kurd in li jêr û li jor </p><p>Çend hezar salin <br />Kurdistana me <br />Perçe perçe ma <br />Bindestê dijmin! </p><p><br />Îro ji Lor û Kelhor û Kurmanc </p><p>Ji dest xwe berdan ew text û ew tac <br />Hinek bûn axa, hinek jên bûn beg <br />Hinek jên bûne cahşê jardara <br />Kurdistan firot wan tev neyaran <br />Bûne mezhebdar, <br />Bûne olperest, <br />Bûne paşverû, bi tizbî û xişt <br />Ta ku dijmin şikand li me ser û pişt <br />Me dan bin lingan dewlet û hebûn, <br />Bûn dijminê hev perçe perçe bûn. </p><p>Ta ku Kurdistan, <br />Ta ku Kurdistan <br />Jar û perîşan <br />Ket e bin destan! <br />Ketin xewê, ketin xewê <br />Ketin xewa zilm û zorê <br />Ketin xewa bindestiyê <br />Raketin, raketin&#8230; <br />Yekcaran serê xwe rakirin <br />Lê dijmin serî zû jêkirin <br />Yek carna serê xwe bi hêz rakirin <br />Lê dijmin serî zû jêkirin </p><p>Lê li vî xakî, li vî erdî tovên jiyanê hatiye çandin <br />Ev erdê jiyanê ye <br />Germ dibe, sar dibe <br />Dikele, dikele, dipişiqîne <br />Brûskê tavê tavan hiltîne <br />Ronahî dike rojê li welat hiltîne <br />Her wekên Kawa li ser xwe pêk tîne <br />Niştimanperweran diwelidîne </p><p>Em in ew gela <br />Belê em in ejdeha <br />Ji xewa dîlî <br />Şiyar bûn niha <br />Dixwazin wek mêr <br />Tev mejî û bêr <br />Rabin her wek şêr <br />Serê xwe hildin </p><p>Çi serbilind in <br />Bi cîhan carek <br />Em bidin zanîn <br />Rêçika Markîs, <br />Rêçika Lenîn. </p><p>Kurê Guhderz û Ferhad û Rustem, <br />Kurê Salar û Şêrgoh û Deysem. </p><p>Bejin bilind in <br />Wek dêw bilind in <br />Em dest dirêj in <br />Serbest dibêjin <br />Dixwazin bi lez <br />Gavan bavêjin! <br />Kîne em? <br />Hey hey hey kîne em? </p><p>Ne xwînxwar in em, aştîxwaz in em <br />Serdarên bilind, gernas in herdem <br />Em şer naxwazin, <br />Divên wekhevî, <br />Em paş ve naçin, <br />Lê dijmin direvî! <br />Divên bi şêwrê, lê ew qebûl nakî <br />Divên biratî, lê ew qebûl nakî <br />Bûye wek rûvî <br />Li paş xwe nanêrî <br />Kine em&#8230; </p><p>Gelo bavêm çi bikin? <br />Naxwazin însanî <br />Êrîş bikin û bigrin <br />Histu bişkînin <br />Ev pîsên mirdar <br />Ji nav me derxînin <br />Ji bo mirovan em tev dost û yar <br />Bijî Kurdistan, bimrî koledar! <br />Kîne em?</p></p></body></html>
