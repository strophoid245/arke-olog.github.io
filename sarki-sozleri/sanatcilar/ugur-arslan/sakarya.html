<!DOCTYPE html><html><head><title>Sakarya - Uğur Arslan - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Sakarya</h1><p><a href="/sarki-sozleri/sanatcilar/ugur-arslan/index.html">Uğur Arslan</a></p><p><p>İnsan bu su misali kıvrım kıvrım akar ya<br />Bir yanda akan benim öbür yanda Sakarya<br />Yol onun, varlık onun gerisi hep angarya<br />Yüz üstü çok süründün, ayağa kalk Sakarya</p><p>İnsan bu su misali kıvrım kıvrım akar ya<br />Bir yanda akan benim öbür yanda Sakarya<br />Su iner yokuşlardan, hep basamak basamak<br />Benimse alın yazım yokuşlarda susamak</p><p>Herşey akar su, tarih, yıldız, insan ve fikir<br />Oluklar çift, birinden nur akar birinden kir<br />Akışta demetlenmiş büyük, küçük kainat<br />Şu çıkan buluta bak, bu inen suya inat</p><p>Fakat Sakarya başka, yokuş mu çıkıyor ne <br />Kurşundan bir yük binmiş, köpükten gövdesine<br />Çatlıyor, yırtınıyor yokuşu sökmek için<br />Hey Sakarya kim demiş suya vurulmaz perçin</p><p>İnsandır sanıyordum, mukaddes yüke hamal<br />Hamallık ki sonunda ne rütbe var ne de mal<br />Yalnız acı bir lokma, zehirle pişmiş aştan<br />Ve ayrılık anadan, vatandan, arkadaştan</p><p>İnsan bu su misali kıvrım kıvrım akar ya<br />Bir yanda akan benim öbür yanda Sakarya</p><p>Yol onun, varlık onun gerisi hep angarya<br />Yüz üstü çok süründün, ayağa kalk Sakarya</p><p>Bütün bunlar sendedir o girift bilmeceler<br />Sakarya kandillere katran döktü geceler<br />Vicdan azabına eş, kayna kayna Sakarya<br />Öz yurdunda garipsin, öz vatanında parya</p><p>İnsan üç beş damla kan, ırmak üç beş damla su<br />Bir hayata çattık ki, hayata kurmuş pusu<br />Sakarya saf çocuğu masum Anadolu'nun<br />Divanesi ikimiz kaldık Allah yolunun</p><p>Sen ve ben gözyaşıyla ıslanmış hamurdanız<br />Rengimize baksınlar, kandan ve çamurdanız<br />Akrebin kıskacında yoğurmuş bizi kader<br />Aldırma böyle gelmiş, bu dünya böyle gider</p><p>Bana kefendir yatak, sana tabuttur havuz<br />Sen kıvrıl ben gideyim, son peygamber kılavuz<br />Yol onun, varlık onun gerisi hep angarya<br />Yüz üstü çok süründün ayağa kalk Sakarya</p><p>İnsan bu su misali kıvrım kıvrım akar ya<br />Bir yanda akan benim öbür yanda Sakarya<br />Yol onun, varlık onun gerisi hep angarya<br />Yüz üstü çok süründün, ayağa kalk Sakarya</p></p></body></html>
