<!DOCTYPE html><html><head><title>Ellerimizin Büyük Boşluğu - İbrahim Sadri - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Ellerimizin Büyük Boşluğu</h1><p><a href="/sarki-sozleri/sanatcilar/ibrahim-sadri/index.html">İbrahim Sadri</a></p><p><p>Burası dünya ve biz artık çok sıkıldık <br />Alıp başımızı sana gelmek istiyoruz <br />Sana gelmek, orada kalmak istiyoruz <br />Çok unuttuk hatırlamak istiyoruz <br />Başımızın okşanmasını, gözyaşımızın silinmesini, kolumuza girilmesini istiyoruz <br />Yağmurunu ve meleklerini yeniden istiyoruz <br />Rüzgarın sesini, ırmağın sesini <br />Dağların dağ, denizlerin deniz, kadınların kadın, çocukların çocuk <br />Erkeklerin erkek, ekmeğin ekmek olduğu bir dünyayı yeniden isterken <br />Seni istiyoruz aslında <br />Bunu söyleyemiyoruz </p><p>Her yer gece, çok gece <br />Ve biz meleklerini istiyoruz Rabbim <br />Çok yenildik yetmez mi <br />Bir bankanın önünde, bir koltuğun altında, bir ziyafetin ortasında, bir günahın tenhasında <br />Büyütüp durduk siyahı </p><p>Gece gece gece <br />Her yağmur tanesini bir melek indirirken yeryüzüne <br />Her yalanı yüz şeytan taşıyor olabilir mi <br />Bilmiyoruz <br />Çünkü <br />Bilincimiz içerken binlerce yılın karmaşık şurubunu <br />Kameraya bakıp kalabalık şeyler söylemek ve gülümsemekle meşgulüz şu an <br />Sonra oturup düşüneceğiz bütün bu olanları <br />Yusufu düşüneceğiz, Yakupu, Musayı <br />İsayı düşüneceğiz, Nuhu ve öbürlerini <br />Ve Efendimizi <br />Efendimizi </p><p>Kuyular kuyular kuyular kazdık <br />Bir nefes üflemen için yeryüzü bataklığında sazdık <br />Kestik kendimizi deldik yaktık <br />Sonra sana değil dünyaya aktık <br />Dünya ki mescittir biz onu otel yapmışız <br />Kalktık ki yenilmişiz değişmişiz azmışız <br />Bir sızı kalmış içimizde başka şey yok <br />Bu sızıdan yol bulup kapına dayanmışız </p><p>Bir çocuk oyuncağını alamamış <br />Bir kız sevdiğini saramamış <br />Bir anne yıllardır kolları açık bekliyor oğlunu <br />Bir adam paramparça bir çift göz için <br />Biri ekmek götürememiş evine <br />Birisi aşk <br />Birimiz dünyayı kurtaracak <br />Birimiz yarını <br />Birimizin aklı tutuşmuş yanıyor <br />Birimiz bomboş kalbine bakıp birini anıyor <br />Birimiz ayrılığın ilk günü gibi her akşam kanıyor <br />Birimiz kıyametin koptuğuna inanıyor <br />Birimiz çekip gitmiş yeryüzünden ellerini hala açık sanıyor </p><p><br />Geldik işte bunlar ellerimiz <br />Açılmış bak bilirsin ne diye <br />Ki bilirsin biz bu ellerle neler işledik <br />Burası dünya <br />Şu biziz <br />Bunlar da ellerimiz <br />Öyle açık öyle acemi öyle boş <br />Öyle mahcup öyle dalgın öyle boş <br />Öyle boş </p><p>Senin değil miyiz hepimiz <br />Senin değil mi her şey <br />Alırsın kime ne verirsin kime ne <br />Ve bu açtığımız eller senin değil mi <br />Senin değil miyiz hepimiz Rabbim <br />Bir yıldız bir ağaç bir buğday tanesi kadar </p><p>Kimsesiziz kime gidelim <br />Yaralarımız var kime <br />Sıcak bir şey arıyoruz kime <br />Merhamet istiyoruz kime <br />Bağışlanmak istiyoruz kime gidelim <br />Sorumuz ve cevabımız sen değil misin <br />Yorgunuz, kaybetmişiz, dalgınız, kırgınız, küsmüşüz <br />Bu çocuklar birer birer kaybolurken sisler içinde kime gidelim <br />Çok yürüdük yollar kayboldu yol olduk sana geldik <br />Ne getirdin deme bize senden başka neyimiz varsa o bizim yokumuzdur </p><p>Geldik işte bunlar ellerimiz <br />Bunlarda ellerimizin büyük boşluğu <br />Beş duygum harab, altı yönüm harab <br />On parmağımda on acı Ya Rab <br />Denize dalan bir testi nasıl tahammül etsin suya <br />Fırlattın beni dünyaya <br />Yeniden al kucağına, çağır beni yeniden <br />Bu saman çöpünü kasırgada bırakma <br />Büyük bir kapının önünde bir karınca vurmuş kapıyı bekliyor <br />Kapı açılacak yoksa niye var <br />Rahmet örtecek günahı <br />Geride kalacak gazabın adımları <br />Duyulacak büyük bahçenin o büyük şarkıları <br />Sunulan şarabı çekinmeden içeceğiz <br />Görüneceksin durmadan kendimizden geçeceğiz <br />Görüneceksin her şeyimizle sana göçeceğiz </p><p>Başımız yerde <br />Açtık elimizi sevgilinle birlikte <br />Bize bak çekip çıkalım uçurumlardan <br />Bize bak çıkalım dünyanın bütün kulluklarından <br />Parçansak al bizi bir daha ayırma evinde uyuyalım <br />Yabancıysak dost ol bize senden ayrılmayalım <br />Elimiz açık başımız ve ruhumuz secdede durmuş bekliyoruz <br />Sevdiklerin aşkına sevenlerin aşkına <br />İnşirah inşirah inşirah <br />Ayetİn değil miyiz senin Ya Allah</p></p></body></html>
