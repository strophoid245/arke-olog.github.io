<!DOCTYPE html><html><head><title>Vur Bitsin - İbrahim Sadri - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Vur Bitsin</h1><p><a href="/sarki-sozleri/sanatcilar/ibrahim-sadri/index.html">İbrahim Sadri</a></p><p><p>Orada masanın üstünde bir resim <br />İkimiz denize karşı durmuşuz Üsküdarda <br />Saçlarımızın üzerinde martılar <br />Gözlerimizde acemi bir aşk, biraz umut <br />Ve tuhaf ve çocuksu bir mutluluk <br />Senin sırtında sarı yağmurluğun <br />Kadıköyde ucuzluktan almışız <br />Bende o siyah kazak <br />Hani bir kedi gibi sokulduğun <br />Şubat ve yağmur yağıyormuş meğerse <br />Islatan her tarafımızı <br />Orada masanın üzerinde bir resim <br />Yak, bitsin </p><p>Orada kapının arkasında bir yazı <br />Seviyoruz yazmışız birlikte <br />Harfler nasıl da titremiş meğer ellerimizde <br />Bir Pazartesi akşamı ben eve dönünce <br />Tutup öyle yazmışız nereden estiyse <br />Hep gülüşün, hep sıcaklığın sinmiş harflere <br />Ne yaptığın çorbanın ne pilavın tadı <br />Sobayı yakmayı unutmuşuz ne gam <br />Senin çiğdemler açmış yüzünde sıcaklığın <br />Orada kapının arkasında bir yazı <br />Sil, bitsin </p><p>Orada sehpanın üzerinde iki bardak <br />Senin demlediğin çayı içmişiz birlikte <br />Nasıl da dalgamızı geçmişiz dünyanın bütün dertleriyle <br />Umudu sürmüşüz ortaya <br />Kocaman yüreklerimizi bilemiş onca kahıra <br />Bir masalmış, bir yalanmış gibi korkmuşuz <br />Sıkı sıkıya yaslanmışız bahtımızın kara yıldızına <br />Ben tek sen üç şeker atmışım filiz çayımıza <br />Sonra açıp perdeyi gök yüzünden bir dilek tutmuşuz <br />Mehtap gülümsemiş deliyürek çocukluğumuza </p><p>Orada, sehpanın üstünde iki bardak <br />Kır, bitsin </p><p>Orada odaya saçılmış küçük hatıralar <br />Ne yana dönsem senden bir parça bir şey <br />Belki minik kızgınlığın, belki bir gülüşün uluorta <br />Böreğin altını yakışın, <br />Düğmemi dikerken iğneyi eline batırışın <br />Ve saçların, kan gülleri taktığın <br />Beni mahpus bıraktığın saçların <br />Ne yana dönsem bir parça bir şey senden <br />Hep o kanepede oturmuşluğun <br />Şu senin yastığın, şu eşarbın <br />İşte şu bir Haziran akşamı gitmek için ayaklanışın <br />Ne yana dönsem bir parça bir şey senden <br />Orada, odaya saçılmış küçük hatıralar <br />Git, bitsin </p><p>Orada ayaklarının dibinde bir adam <br />Adam bütün adamlığını dökmüş önüne <br />Böyle kaç gün yana kaç gece ayaklarının dibinde <br />Öyle kolay mı öyle kolay gitmek <br />Her şeyi bu İstanbulu o sevdiğin adaların kokunusu <br />Mısır çarşısını Eminönünün balık ekmeğini <br />Beyoğlunun sinema salonlarını <br />Birlikte beklediğimiz <br />Yirmisekiz numarayı unutmak öyle kolay mı <br />Öyle kolay <br />Orada ayaklarının dibinde bir adam <br />Kov, gitsin </p><p>Orada, çekmecede altıotuzbeş bir silah <br />Babadan kalma <br />Hani bir bayramda saydırmışız havaya <br />Sen biraz ürkek sokulmuşun omzuma <br />Kuşlar havalanmış, <br />Bütün güvercinleri İstanbulun <br />Giderken galiba bir beni bir de bunu unutmuşsun <br />Orada altıotuzbeş bir silah <br />Ve burada zaten öldürdüğün bir yürek <br />Vur, bitsin</p></p></body></html>
