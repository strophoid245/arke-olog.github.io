<!DOCTYPE html><html><head><title>Seni Bir Aşk Sarıyor - İbrahim Sadri - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Seni Bir Aşk Sarıyor</h1><p><a href="/sarki-sozleri/sanatcilar/ibrahim-sadri/index.html">İbrahim Sadri</a></p><p><p>Ansızın kalbin düşüyor yere <br />Kapılardan sığmıyorsun <br />Şarkılar inadına üstüne geliyor <br />Karnın ağrıyor durup dururken <br />Nefesin aynalara değiyor <br />Zehir gibi yanıyor içinde özlemin <br />Oğlum, sana bir aşk değiyor </p><p>Geceler kapını çalıyor <br />Batıyor içine sesi adamın <br />Ağlamak güzel geliyor <br />Ansızın boşalıyor içinden sebepsiz kanın <br />Bir yorgun akşamdan <br />Bir yorgun akşama sürükleniyor hal-ı ahvalin <br />Gömleğin kolayca düğmeleniyor <br />Boyun uzuyor, çillerin yok oluyor <br />Halaya uyum sağlıyor, hiç oynamamış ayakların <br />Oğlum, sana bir aşk değiyor <br />Kapına gül bırakıyor biri, tanımadığın <br />Trafik birden açılıyor <br />Köprüden geçişte para almıyor gişedeki kadın <br />Bir o kadar yakışıyor üstüne yakışıklı siyah kazağın <br />Menekşe tutuyor elinde köşedeki yalnızlığın <br />Sarı kanaryalar senin için hep kazanıyor <br />Ne de güzel geliyor insana <br />Sırtından vurulması insanın </p><p>Bir yerinden bakınca ne de keyifli hayat <br />Bir yerinden batanca rahat <br />Oğlum, sana bir aşk değiyor <br />Bundan sonrası tufan, <br />Yani sonrası talan, fırtına, boran, kar <br />Aşık-ı mecnun sensin <br />Mecnunun ancak adı var <br />Ansızın kalbin düşüyor yere </p><p>Oğlum, sana bir aşk değiyor <br />Kapılardan sığmıyorsun <br />Geceler inadına üstüne geliyor <br />Karnın ağrıyor durup dururken <br />Nefesin aynalara değiyor <br />Oğlum, seni bir aşk sarıyor <br />Bazen bitemezsin <br />Nereye düşer aşk <br />Bazen bilemezsin <br />Nereye yağar yağmur <br />Bilemezsin bir yürek neresinden vurulur <br />Ve nasıl savrulur her gece onsekizbin alem içinde bir onur <br />Kuşlar kaderle uçar <br />Aşk kaderle </p><p>Yoksul bir şarkı çalar içimde hüzzam <br />Bu merhamet bu kırılgan bu sonuyok özlemin şerefine <br />Çakar şimşeklerim apansız sema <br />Bana yıldırımlar düşer bana fırtına, bana bora, bana kar <br />Sana kan düşer sana sefa sana daussıla sana zafer <br />Bazen bilemezsin <br />Nereye düşer eza <br />Ve nereye konaklar bir kırık bir tek başına hikaye <br />Çarpar kadehlerini birbirine ayrılığın iki yüzü <br />İki yüzlü bir aşk bu <br />Dünyanın bütün sarsıcı gerçekleri kadar ikiyüzlü <br />Sevmek <br />Bir ömrü heder etmek demektir <br />Sevmek <br />Bu gece bin kere ölmek demektir </p><p>Ansızın kalbin düşüyor yere <br />Kapılardan sığmıyorsun <br />Şarkılar inadına üstüne geliyor <br />Karnın ağrıyor durup dururken <br />Nefesin aynalara değiyor <br />Zehir gibi yanıyor içinde özlemin <br />Oğlum sana bir aşk değiyor</p></p></body></html>
