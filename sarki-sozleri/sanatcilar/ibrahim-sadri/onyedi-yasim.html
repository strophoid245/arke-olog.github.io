<!DOCTYPE html><html><head><title>Onyedi Yaşım - İbrahim Sadri - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Onyedi Yaşım</h1><p><a href="/sarki-sozleri/sanatcilar/ibrahim-sadri/index.html">İbrahim Sadri</a></p><p><p>Sen benim <br />Onyedi yaşımsın, deli çağımsın <br />Sen benim <br />Ayakkabılarımın arkasına ilk basışımsın <br />İlk cigaram, ilk ıslığım, ilk kızgınlığım <br />İlk aldanışımsın <br />Sen benim <br />İlk ütülü beyaz gömleğim <br />İlk şiirim ilk kavgam yaşamı ilk farkedişimsin <br />Sen Benim onyedi yaşımsın </p><p>Yazlık sinemanın kapısında <br />Saçları taralı bir oğlan <br />Cebinde iki gazoz parası <br />Gönlüne tarifsiz rüzgarlar dolan <br />İki filim bu akşam <br />Birinde Yılmaz Güney oynuyar <br />Birinde Fikret Hakan <br />Bak Suat Sayın söylüyor cızırtılı plaktan <br />Rüyadır gördüğüm bütün ümitler <br />Gözlerin aklımı perişan eyler <br />Aşk masalından şarkılar söyler <br />Beni hülyalara salan gözlerin </p><p>Yazlık sinemanın kapısında <br />Saçları taralı bir oğlan <br />Bir külah çekirdeği <br />Mangal gibi yüreği var bilesin </p><p>Sen benim <br />Onyedi yaşımsın, deli çağımsın <br />Aynaya ilk bakışım, babamla ilk kavgam <br />Evden ilk kaçışımsın <br />Serçeleri sevdimse senden <br />Minibüslerde muavinlik ettiysem <br />Bir teselli veri dinlediysem Orhan Gencebaydan <br />Emirganda çay içtiysem <br />Tophanede sabahçı kahvelerini öğrendiysem <br />Nerden bildiysem Şiirlerini Ümit Yaşarın <br />Pazar sabahları kapının önünden geçtiysem <br />İçimde kıpır kıpır bu soluk nerden </p><p>Sen benim onyedi yaşımsın <br />Okulu ilk asışım <br />İlk kez birine gümüş kolye alışımsın <br />Sen benim <br />İlk sakarlığım, ilk tuhaflığım, ilk yakalanışımsın </p><p>Sen benim onyedi yaşımsım </p><p>Mahallenin delikanlısı elleri ceplerinde <br />Dudağında ıslığı <br />Başında kavak yelleri <br />Şarkılar mırıldanıyor <br />Zalimin zulmü varsa <br />Sevenin Allahı var <br />Yeni çıkmış piyasaya <br />Hayri Şahin ortalığı kavuruyor <br />Mahallenin delikanlısı, cebinde iki gazoz parası <br />Yüreğinde garip bir pıtırtı <br />Alışmaya çalışıyor sana alışmaya <br />Akşamları işportaya çıkıyor <br />Bir defter, bir kalem bir de çakı alana <br />Aynayı bedava veriyor <br />Yani günler geçiyor <br />Onyedi yaşının bütün tadıyla </p><p>Sen benim <br />Onyedi yaşımsın, deli çağımsın <br />İlk maça gidişim <br />Cemil Turanı ilk seyredişim, ilk sevincimsin <br />Ben anamın muskasını nasıl astıysam göğsüme <br />Öyle güvendiğimsin </p><p>Sabahları eskici geçiyor kapıdan <br />Karşı komşu Nafile Teyze bakkaldan ekmek istiyor <br />Çocuklar top kovalıyor mahallenin arsasında <br />Bir bakıyorum cama da iki güvercin konuyor iyi mi <br />Her şey güzel oluyor <br />Bu hengane nasıl yakışıyorsa İstanbula <br />Bana da aşk öyle yakışıyor <br />Anam koş kapa diyor muslukları <br />Üç gündür akmayan sular geliyor <br />Ben onyedi yaşındayım <br />Hayat benden yana duruyor </p><p>Sen benim <br />Onyedi yaşımsın, deli Çağımsın <br />Sen benim <br />Ayakkabılarımın arkasına ilk basışımsın <br />İlk cigaram, ilk ıslığım, ilk kızgınlığım <br />İlk aldanışımsın <br />Sen benim <br />İlk ütülü beyaz gömleğim <br />İlk şiirim ilk kavgam yaşamı ilk farkedişimsin <br />Sen Benim onyedi yaşımsın <br />Sen benim, sen benim, sen benimsin <br />Sen benim her şeyimsin <br />Hiç bir şeyimsin <br />Hiç bir şeyimsin</p></p></body></html>
