<!DOCTYPE html><html><head><title>Ben Aşkı Satın Aldım - İbrahim Sadri - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Ben Aşkı Satın Aldım</h1><p><a href="/sarki-sozleri/sanatcilar/ibrahim-sadri/index.html">İbrahim Sadri</a></p><p><p>ben aşkı bir üveyikten satın aldım,yaşım onaltı <br />o zamanlar bakır rengindeydi dağlar <br />daha şıvan düşmemişti böğrüme <br />daha deli deli esmemişti ruzigar <br />kalbim acıya düşmemişti <br />sanırdım bütün ırmaklardan koşacaktım <br />halayda delikanlı başı olacaktım <br />bıyıklarım yeni terlemişti </p><p>gurbeti <br />ismail dayımın gönderdiği <br />kuru üzüm ve fıstıknan <br />bir de istanbul fotoğraflarından tanımıştım </p><p>hey deli yanım! <br />türkülerim ince gül dalım <br />gönül közüm <br />verdiğim sözüm <br />ne zaman duman olsa <br />munzurun doruklarında kalırdı gözüm <br />aradabir durup fırata bakışım <br />ve yanımdan ayırmadığım <br />bir üveyikten satın aldığım aşkım </p><p>yani ahretlik gülüyordum <br />istanbulu fotoğraftan <br />vurgunu üveyikten biliyordum </p><p>bir zemheri akşamında <br />oturtup tandırın karşısında babam <br />oğul yürü, dedi <br />yürüdüm <br />topak oldu babam,acıdan yundu gözleri <br />yalınız bir 'ah'etti anam <br />sessizce ırmağa düştü sözleri </p><p>yürüdüm <br />terleyen bıyıklarım <br />şahin bakışım <br />ve yıldızlı gecelerimden birinde canım <br />üveyikten satın aldığım halis aşkım <br />geride kaldı </p><p>ormanlar gördüm <br />ağaçlar gördüm <br />dallarında adamlar asılıydı <br />ipince fidanlar <br />ipil ipil kan sızardı dudaklarından <br />baykuşlar <br />gecenin koyukatmer al basması karanlığına karşı <br />nasıl da gülüyorlar <br />nasıl da gülüyorlardı </p><p>hani benim yıldızım <br />hani şehla bakışım <br />hani sazım <br />ve halıs aşkım </p><p>dağlardan geliyorum ben <br />fıratın doğduğu yerden <br />gönle aktığı yerden <br />serin göze başından <br />soğuk bulgur aşından <br />dağlardan geliyorum ben <br />aşkın doğduğu yerden hey! <br />yusufun kuyusundan eyyubun sabrından geliyorum <br />etmeyin elemeyin <br />ben istanbulu fotoğraftan <br />vurgunu üveyikten belliyorum </p><p>hani benim yıldızım <br />hani şehla bakışım <br />hani sazım <br />ve bir üveyikten satın aldığım <br />halis aşkım </p><p>hey anam <br />ne aynam ne tarağım ne sedef çakım <br />ne tesbihim ne mintanım <br />bir han odasında <br />akşam alacası değip geçerken böğrüme <br />yavaşça önüme düştü alınyazım </p><p><br />kim tutar kaldırır başımı yerden <br />kim dinler türkülerimi bozlağımı sazımı <br />bir duan olaydı ah, yanıbaşımda <br />iki çift lafın <br />bir tas ayranın <br />bir dağ soluğun <br />entarine yapışmış kalmış bir yayla çimenin <br />bir tesbih böceğin <br />bir avuç toprağın <br />bir küçük taşın <br />bir tel saçın alyazmanın altından </p><p>hey anam <br />akşam indi kırıldı sazım <br />istanbulda <br />haramiler sokağında <br />bir han odasında <br />yavaşça önüme düştü alınyazım </p><p>hani benim yıldızım <br />hani şehla bakışım <br />hani dağlara verdiğim aşkım <br />akşam dediğim ana <br />istanbulda ay karanlık yürek pustur <br />bir de hikayesi var <br />kanadı kırık martıdan dinlediğim: <br />çok önceden <br />zebaniler yakıp geçerken şehri <br />üç damla baldıran zehri <br />üç damla hıyanet dökmüşler mavi denize <br />üç martıyı boğmuşlar <br />herşeyi gördüler diye </p><p>akşam dediğim <br />dam aralıklarından <br />han bacalarından kaçıp giden güneşin <br />vurması değil mi taa dağlara, dağlarıma <br />değil mi ana </p><p>yani akşam dediğim <br />isli han odasında <br />bir ben <br />bir viranşehirli yakup <br />bir de çaykaralı musa <br />üç bardak çay hatrına <br />üç gurbet türküsü değil mi uçurduğumuz <br />üç damla baldıran zehri değil mi ana <br />akşam dediğim </p><p>buradan <br />bu halis aşkımı <br />bir han kirasına sattığım hovarda istanbuldan <br />aranan bütün overlokçular sıraütücüler adına <br />budur havadisim <br />hatırladığın <br />ne bulgur tadı <br />ne bir çiçek <br />ne bir isim <br />ben gündüzleri müslüm gürses dinlemeye <br />geceleri han odasında <br />alınyazımı görmeye hüküm giymişim </p><p>yine de ana <br />ana yine de <br />öperim gözlerinden <br />dağlarımın <br />çimenimin <br />ve kanayan gençliğimin <br />öperim hepsinin tekmil gözlerinden <br />bıyıkları yeni terleyen gençliğimin adına </p><p>ana <br />can ana <br />yaran ana <br />oyy ana <br />hani benim yıldızım <br />hani şehla bakışım <br />hani sazım <br />bir üveyikten satın aldığım halis aşkım </p><p>ben aşkı bir üveyikten satın aldım,yaşım onaltı <br />o zamanlar bakır rengindeydi dağlar <br />daha şıvan düşmemişti böğrüme <br />daha deli deli esmemişti ruzigar <br />kalbim acıya düşmemişti <br />sanırdım bütün ırmaklardan koşacaktım <br />halayda delikanlı başı olacaktım <br />bıyıklarım yeni terlemişti</p></p></body></html>
