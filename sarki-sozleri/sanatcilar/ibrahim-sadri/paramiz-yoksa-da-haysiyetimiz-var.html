<!DOCTYPE html><html><head><title>Paramız Yoksa Da Haysiyetimiz Var - İbrahim Sadri - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Paramız Yoksa Da Haysiyetimiz Var</h1><p><a href="/sarki-sozleri/sanatcilar/ibrahim-sadri/index.html">İbrahim Sadri</a></p><p><p>dünya dediğiniz abiler<br />aha benim şu yüreğim kadar<br />abiler, hayat dediğiniz<br />ne kadar gülebiliyorsak o kadar<br />boşverin ötesini<br />sallayın gitsin dünyayı<br />paramız yoksa da haysiyetimiz var</p><p>gözünü seveyim zeytinin, taze ekmeğin, çayın<br />bakmayın, benim de canım elbet çeker<br />şöyle tereyağlı birbuçuk iskender<br />yine de olsun<br />kesmedikten sonra selamı bakkal ender<br />bi de bizim takıma gol olmadıktan sonra<br />ve de en kıyağından<br />ve de en ağırından bi şarkı patlatınca müslüm baba<br />ne gam ne tasa ne fırtına ne kar<br />boşverin abiler<br />paramız yoksa da haysiyetimiz var</p><p>şimdi beni iyi dinleyin<br />canımdan öte ve de<br />en kıymetli sevdiğim muhterem arkadaşlar<br />durumum ortadadır<br />hayat bana da sağlamına harbi bi çelme takmıştır.</p><p>nevrim dönmüş, midem bulanmış, gözlerim kararmıştır<br />cümlenize olan bilcümle borç edavatım<br />üç vakte kadar askıya alınmıştır.<br />biraz idare edebilirseniz eğer<br />bir de kahveci Nuri'den rica edebilirseniz<br />kesmezse tavşan kanı günde üç bardak çayı<br />elbet bu feleğin paslı çarkı<br />birgün benim için de döner ve düşeş gelmese de<br />gelirse eğer zarımız mesela bir dubara ve hele de dört cahar<br />işi kolayladık sayın<br />ve de inanın ki abiler<br />paramız yoksa da haysiyetimiz var</p><p>dalgalan bakalım kızkulesi önündeki dalgalar gibi kalbim<br />hayıflan bakalım hiç kimselere belli etmeden geceleri yorganın altında<br />yazıklan bakalım bu da reva mıdır hayatının baharında bir delikanlıya<br />hep kısa çöpü ben mi çekeceğim<br />hep bana mı denk düşecek çarkıfeleğin iflası<br />hep ben bileceğim başkaları mı kapacak beşyüz milyarı<br />hep ben sevip eller mi alacak aslıyı leylayı<br />batsın bu dünya, sende mi leyla, itirazım var yalana dolana<br />ve ben böyle dolana dolana<br />ellerim cebimde dudağımda ıslığım, başımda eski alemlerin sarhoşluğu<br />Orhan Veli tadında basıp voleyi yürüyeceğim hayatın sonuna kadar<br />hiç tasalanmayın abiler<br />paramız yoksa da haysiyetimiz var...</p></p></body></html>
