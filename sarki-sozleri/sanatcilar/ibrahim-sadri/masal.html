<!DOCTYPE html><html><head><title>Masal - İbrahim Sadri - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Masal</h1><p><a href="/sarki-sozleri/sanatcilar/ibrahim-sadri/index.html">İbrahim Sadri</a></p><p><p>Çocuktum her şeyi anladığımı sanıyordum <br />Sonra büyüdüm <br />Bombaların ve bankaların dağlardan ve ırmaklardan <br />Fazla olduğunu gördüm <br />Bahçıvanlar generallerden <br />Menekşeler mermilerden daha azdı <br />Yenilmişti dünya </p><p>Duanın özgürleştiren rüzgarı çekilmişti yüzlerden <br />İnsanlar doğa değil yönetmelik kokuyordu <br />Nükleer artıklar ve çok uluslu yalanlarla <br />Kirlenmişti yüzümüz </p><p>Teknolojinin o yok edici <br />O gri gölgesi düşmüştü yüzlere <br />Yenilmişti yüzümüz <br />Ve görüntü aynıydı bütün aynalarda </p><p>Herşey çok açıktı <br />Herkes kimsesiz <br />Herkes birşeyin yoksuluydu <br />Hepimiz aynı anda yenilmiştik </p><p>Ve şarkılarımız kederliydi </p><p>Yanlış bir zamanda mı yaşıyordum <br />Çekip gitsemi idim <br />Ne yanlış bir zamanda yaşıyordum <br />Ne de çekip gidecek bir yer vardı <br />Heryer aynıydı kaldım <br />Sürekli çağıran ve ayırım yapmayan toprak <br />Nasıl olsa beni de çağıracaktı </p><p>Masal dünyanın bittiği yerde başlar <br />Biliyorum eski zamanlarda değiliz artık <br />Ve masallar böyle anlatılmaz <br />Biliyorum ben hiç masal yazmazdım <br />Dünya sisteminin hepimize anlattığı masal <br />Kötü olmasa bu kadar </p><p>Biliyorum bir karınca türküsünden <br />Daha hafif olacak sesim <br />Biliyorum insanların birbirine olan <br />Yabancılığı büyüyecek dünya küçüldükçe <br />Biliyorum telefonlar oldukça <br />İnsanlar birbirini görmeyecek <br />Biliyorum birbirimizi hiç görmeden öleceğiz </p><p>Her şey için tek şey diliyorum <br />Allahın gülleri yakamızı bırakmasın</p></p></body></html>
