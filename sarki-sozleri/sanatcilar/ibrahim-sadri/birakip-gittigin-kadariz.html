<!DOCTYPE html><html><head><title>Bırakıp Gittiğin Kadarız - İbrahim Sadri - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Bırakıp Gittiğin Kadarız</h1><p><a href="/sarki-sozleri/sanatcilar/ibrahim-sadri/index.html">İbrahim Sadri</a></p><p><p>Bir dönüşle dönüyoruz <br />Yorgunuz, tenimiz esmer <br />İçimizde mağrur bir hüzün <br />Yaralarımız var eczası olmayan vurgunlar <br />En çok kadınlarımıza yakışan ağlamakla <br />En çok erkeklerimize dokunan çaresizlikle <br />Yaklaşıyoruz hayatın ikindisine <br />Biraz daha yaklaşıyoruz <br />Bir el uzatımında akşamın alacasındayız </p><p>Bu <br />Senin gidişinin hemen ertesinde <br />Dudaklarımızın kuruduğu <br />Suların çekildiği <br />Kızıl Denizin Diclenin <br />Önümüzde Musa elimizde asa ile <br />Yarıp geçtiğimiz Nilin <br />Ve eteklerimizi savura savura <br />Tükettiğimiz birlikteliğimizin ardından <br />Kayıp giden yıldızların şarkısı gibiyiz </p><p>Bir dönüşle dönüyoruz <br />Ne güzel oluyordu <br />Sağımıza dönüp seni görünce <br />Ne güzel oluyordu <br />Düştüğünde önümüze <br />Adı safranlara sarılı bir aşk gibi maceramız <br />Adı kıskanç kervanların zümrüt yüklerinde yazılı <br />Adı Leyla <br />Bir vaveyla kadar dokunsanız ağlamaklıyız </p><p>Bir dönüşle dönüyoruz <br />Belki baksak arkamıza ordasındır <br />Bu efsunu kaybetmek istemiyoruz <br />Hiç bir şeyini istemiyoruz aslında dünyanın <br />İncisini yakutunu ipek yumuşaklığını yastıkların <br />Bebeğin yüzümüze dokunuşunu istemiyoruz <br />İşlerimizin limanlığını <br />Ocağımızın sıcaklığını bile istemiyoruz </p><p><br />Bir dönüşle dönüyoruz <br />Seni unutmamak için şaşkın <br />İnanmamak için ölümüne inanıyoruz </p><p>Gittin mi aramızdan <br />Elini çektin mi üzerimizden <br />Bizi yetim <br />Şehrini öksüz bıraktın mı <br />Ne yapalım işte <br />Ağlamamayı beceremiyoruz <br />Isırdıkça kanayan dudaklarımızdan <br />Dökülen boş sözlerle birbirimize soruyoruz <br />Hava nasıl <br />Saat kaç <br />Yine çayırların yeşilliğinde otlayan kuzularımızın arasındayız <br />Yine çayırların üstünde matem işliyoruz <br />İnceldiği yerden kopan dünya <br />Bir araftan yol bularak başımıza düşüyor <br />Gökkubbe patlıyor tepemizde <br />Hissediyor anlıyor ama anlatamıyoruz </p><p>Bir dönüşle dönüyoruz <br />Bırakıp gittiğin kadarız <br />Hiç yağmur yağmıyor <br />Yorgunuz, tenimiz esmer <br />İçimizde mağrur bir hüzün <br />En çok kadınlarımıza yakışan ağlamakla <br />En çok erkeklerimize dokunan çaresizlikle <br />Yaklaşıyoruz hayatın ikindisine <br />Ne yapalım <br />Hiç yağmur yağmıyor <br />Sensiz yürüyünce <br />Bir dönüşle dönüyoruz <br />Kıyamet bize <br />Kıyamet bize <br />Sen yinede merhamet et bize <br />Merhamet et bize <br />Merhamet et bize</p></p></body></html>
