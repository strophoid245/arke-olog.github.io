<!DOCTYPE html><html><head><title>Seni İçimde İntihar Ettim - Kahraman Tazeoğlu - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Seni İçimde İntihar Ettim</h1><p><a href="/sarki-sozleri/sanatcilar/kahraman-tazeoglu/index.html">Kahraman Tazeoğlu</a></p><p><p>deli dolu geçtik ateş hatlarından<br />sevgim korkuyla beraber büyüdü içimde<br />sevdikçe korktum<br />korktukça daha çok sevdim<br />er geç birbirini boğacaktı bu duygular biliyordum<br />neden sonra farkına varıyor insan<br />ayağına takılan bütün taşları<br />yoluna kendi döşediğinin</p><p>senin yarınlara inancın benden yüklüydü<br />daha cesaretliydin<br />planı çatılmamış yarınlara ektiğin umutlar<br />er geç açacaktı biliyordun<br />deli sevdalı çocuk ruhumun<br />nicelerinin uğruna kıyametler kopardığı<br />değersiz değerlere sırt dönmüş güvenli saflığında<br />bir sonsuzluk buldun kendine<br />ve hayatımızın resimlerini çizdin duvarlarımıza<br />sonra birden<br />yeşil bir kentte<br />ılık bir yaz gecesine astın beni</p><p>sevdalı ömrümün dakikası beş para etmedi <br />ödedim<br />cümlelerim seni taşımaktan yorgun düştü<br />son sözün<br />ve son anın efendisi olmaya bilenmiş yüreğine yenildim<br />geçmişten nefes alıp geçmişe nefes verdim</p><p>anılar kemirdi yüreğimi<br />felç oldu hislerim<br />zamanın çoktan dibe çöktüğü kum saatimin belinden<br />tek bir saniye bile süzülmüyordu<br />ters çevirmeye cesaretim yoktu<br />çünkü yeniden başlayacak bir hayatın<br />korkağı olmuştum</p><p>aşkların sonrasında hüzün vardır<br />ya sen hüznü boğarsın <br />ya da hüzün seni boğar<br />ama birisi kanatlarını kırarsa eğer<br />yaralı kuş rolüne soyunacağına<br />yürümeyi denemelisin <br />hayata dönmelisin</p><p>bunları düşünebilmek bile kendime dönüşümdü<br />ve sonunu infaz ediyordu içimde<br />o gece yüreğimden sağ çıksaydın eğer<br />ölen ben olurdum<br />o gece <br />hayatın lekesiz bir anında<br />seni intihar ettim<br />şimdi katil benim</p><p>artık güncemde bir boşluksun<br />yavaş yavaş taze anıların altına gömülüyorsun<br />ve sana ait sandığım her şeyin <br />aslında benim olduğunu öğreniyorum<br />hiçbir duygunun tek ilhamı değilsin<br />kendimi keşfettikçe<br />seni kaybediyorum<br />ve ufkuma sensizliği<br />korkusuzca geriyorum</p></p></body></html>
