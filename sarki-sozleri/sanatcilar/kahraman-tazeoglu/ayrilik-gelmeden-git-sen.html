<!DOCTYPE html><html><head><title>Ayrılık Gelmeden Git Sen - Kahraman Tazeoğlu - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Ayrılık Gelmeden Git Sen</h1><p><a href="/sarki-sozleri/sanatcilar/kahraman-tazeoglu/index.html">Kahraman Tazeoğlu</a></p><p><p>Kimsesiz bir gökyüzüne<br />Lâl bir dilin tüm sesiyle haykırması kadar sağır,<br />Karanlık sularda,bir âmânın gözlerini araması kadar kör;<br />Yani anlamsızlığa yeni anlamlar yükler gibi<br />Yalnızca yalnızlığa anlatıyorum kendimi<br />Çıkmaza düşmüş şiirlerin koynunda<br />Bir uzun yol oluyor kalemden süzülen her harf<br />Her hece aklımın kabristanlarında yankılanan<br />Sahipsiz bir ölüm çığlığı,<br />Masumiyeti sesimde eskiyen<br />Ve dudaklarımın ucunda bitmek bilmeyen acılı tiryakilikler<br />Ve sonrasızlığın deminde keder dökülüyor kağıtlara<br />Hâsılı aşk; ölü doğmuş bir çocuk şimdi<br />Yüreğimin sevda çukurlarında<br />Hadi yâr kendini al gecelerimden<br />Al ve git!<br />Zaten bir uzak düştü benimki;<br />Ertelenmiş zamanlarda resmedilirken mavinin imkansızlığı,<br />Şiirler nice sevdaya küs bakış hüküm giymişken,<br />Ezbersiz acılar eşliğinde gözlerinde tükenmek<br />Ve ölebilmek kirpiklerinin iz düşümünde<br />Hani meçhul bir izbede seninle el ele!<br />Oysa mutluluğu çoktan rehin bıraktım ben<br />Bilmem hangi şehrin emanetçisinde<br />Ve senden habersiz,<br />Adından acılar türetiyorum şimdilerde<br />Dilimin ucuna geliyorsun bir zaman<br />Yaşamak soruyorsun!<br />Yaşamak; kör bir sancıdır sol yanımda,<br />Dönüşsüz bir türkünün kambur sesinde yitip giden!<br />Ve dinledikçe kendimi,<br />Kâbus olup büyür geceler karanlığın uğultulu yollarında<br />Ben kaçmak isterken her şeyden<br />Gözlerin adına kendime sefer üstüne sefer eylerim.<br />Sana çok benzeyen bir şehir olur geçtiğim her yer<br />Her yer öylece uzar gider içinde gözlerimin<br />Ve bizden çok uzakta<br />Mevsim çömezi bir haziran<br />Sonbahara uyanır şehr-i İstanbul,<br />Gözlerinde bir mavi yangın<br />Ve saçlarından dökülür martılar<br />Üsküdar'da pasaklı bir deniz kızının<br />Sâhi martılar diyordu bir şair:<br />Martılar ki sokak çocuklarıdır denizin<br />Yani öylesi kimsesiz ve unutulmuş<br />Yani morarmış kanatlarında münzevi bir hayat taşıyan<br />Sonrası geç kalmış yaşanmışlıklarda<br />Bulutsuzluğa prangalı bir çift yağmur damlası,<br />Yağmasın diye kulelerde saklanan..!</p><p><br />İşte böyle can dediğim:<br />Yetim çocuklar hüznünde<br />Kâhır yüklü gölgeme<br />Çokça sahiplik etmişken bedenim,<br />Yorgunluğun kıyısında<br />Hüzün olup işlenmişim ömür gergefine<br />Çapulcu dillerin nazarında<br />Sevdaya zûl libaslar giyinen,<br />Uğursuzluk alâmeti koca bir hiçmiş adım<br />Ötesi yok!<br />Gurbet yokuşu ağlamalar pazarında<br />İki damla gözyaşıymış bedelim<br />Ve soyunup benliğimden<br />Elem üstüne elem giyinmiş<br />Sana pervane yüreğim<br />Gözlerimde gözlerini ateş bilip yanmışım öylece<br />Hiç ses etmemişim<br />Meğer ne çok kedermiş<br />Gözlerinin içinde tutuklu kalmak..!<br />Lakin sevmişim işte<br />Her şeyden ve herkesten öte<br />Sadece sevmişim seni<br />Ama sen kendini sök düşlerimden<br />Sök ve git şimdi!<br />Yolların koynunda<br />Başımı yaslayıp ölümün yamacına<br />Bunca acıyla yoldaş olmuşken ben<br />Sen kaç benim kalabalığımdan<br />Ve bir intiharın şafağında<br />Sesini sil şiirlerimden<br />Olmasın dönüşü gittiğin yolun<br />Kalemi kırılmış gelişlerin hükmünde<br />Sonsuz bir gidişle<br />Unutmalara aç yüreğini,<br />Yüreğini toparla yüreğimden<br />Cellat bayramı asılışlarda<br />Nasırlı urganlar kuşanmış şiirlerde seyreyle yüzümü<br />Ve zamana not düşsün akreple yelkovan<br />Yüzün kalbimin ortasında<br />Yalnızlık yazgısı yemin olsun<br />Ki belki arınıp mezar kalabalıklardan<br />Ben yine ben olurum!<br />Yağmurlu bir gökyüzü akşamı<br />Hani olur ya!<br />Düş yorgunu bir martı gelir de hatırlatırsa beni<br />Ziyan ömürler kucağında<br />Kendine has ölümler büyüten<br />Bir deli çocuktu dersin<br />Hadi git şimdi<br />Git ki gözlerine ayrılık değmesin...</p></p></body></html>
