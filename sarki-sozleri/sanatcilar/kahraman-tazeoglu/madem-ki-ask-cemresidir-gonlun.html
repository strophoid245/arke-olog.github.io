<!DOCTYPE html><html><head><title>Madem Ki Aşk Cemresidir Gönlün - Kahraman Tazeoğlu - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Madem Ki Aşk Cemresidir Gönlün</h1><p><a href="/sarki-sozleri/sanatcilar/kahraman-tazeoglu/index.html">Kahraman Tazeoğlu</a></p><p><p>Sevgili...<br />Yine bahar gelip vurdu kapımızı.<br />Ben ki yaktım bütün anılarımı,<br />Bölüştürdüm bütün şiirlerimi kayıp çocuklara.<br />Film bitmedi, son yazmadı henüz.<br />Takılıp kaldım yıllar öncesinin Eylüle çalan bir yazında.<br />Hiçbir cemre dokunmadı bana, ısıtmadı yaz güneşleri.<br />Durup durup kendime yaktım yıllar boyu,<br />Onun için biraz is kokar libasım,<br />Onun için dağınık biraz saçlarım.<br />Ben ki bir dolu damıtılmış hüzündüm.<br />Korkardım bahara dokunmaktan olaki solardı yüzü,<br />Korkardım Eylülleri azgınlaştıran baharı tutuşturan adam olmaktan.</p><p>Sevgili...<br />Her gece bir Züleyha düşü görüyorum sen gibi,<br />Düşüyorum içimin kuyularına durmadan.<br />Yarım yamalak bir senaryo oysa herşey,<br />Uyanıyorum ki çoktan silinmiş bütün repliklerim.<br />Budur ürkmüşlüğüm, budur gizlenmişliğim,</p><p>Sabrım beni ancak buraya kadar getirdi.</p><p>Yoruldum artık sevgili, yoruldum karanfillere kan vermekten.<br />Anlayamadım bir türlü neden Eylül hep on biri doğurur?<br />Ve neden aşkın çocukları yoktur?</p><p>Oysa sevgili...<br />Bir Eylül günü, saklandığım hayattan çıkıp gelmek isterdim şimdi sana<br />Birikmiş bütün baharlarımı adayarak,<br />Koşarak doru taylar gibi yalınayak,<br />Çatlasın isterdim damarlarım çatlasın<br />Ve damarımda akan hüzün bu aşka karışmasın.<br />Yazık ki yine de Eylül dolu ellerim, yine de derin bir sızı içimde,<br />Hüzünlü bir gülümseyiş bazen dudaklarımda.<br />Nasılsa biraz keder bulaşır her aşka,<br />Her aşka biraz gözyaşı, biraz kalp ağrısı.</p><p>Sevgili...<br />Bu senaryo, bu kuyu, bu Eylül bırakmaz beni.<br />Geleceksen sen gelmelisin, hüzün kadar cesur aşklar takınarak.</p><p>Madem aşk cemresidir gönlün,<br />Gönlüme biraz bahar, biraz sen katarak....</p></p></body></html>
