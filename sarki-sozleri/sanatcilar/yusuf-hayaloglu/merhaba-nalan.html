<!DOCTYPE html><html><head><title>Merhaba Nalan - Yusuf Hayaloğlu - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Merhaba Nalan</h1><p><a href="/sarki-sozleri/sanatcilar/yusuf-hayaloglu/index.html">Yusuf Hayaloğlu</a></p><p><p>Merhaba nalân... bu sen misin<br />Yoksa sen mi sandım;<br />Biri çimdiklesin beni<br />Şöyle ışığa gel de göreyim<br />Beni dümdüz eden<br />O yalandan da yalan gözlerini</p><p>Merhaba nalân<br />Amortiden mi çıktın güzelim<br />Bak yine şapşal ettin bizi<br />Oysa ne güzel unutmuştuk<br />Ve ne güzel sona ermişti<br />O gerzek pembe dizi</p><p>Hani, son bölümde sen yamuk yapıp<br />Fabrikatör nubar bey'in<br />Tarabya köşküne gitmiştin<br />Hani, arkadaşım halit akçatepe'nin yanında<br />Beni acayip refüze etmiştin<br />Ve işte o an gözümde<br />Eskicinin bile almadığı<br />Bir eski eşya gibi, bitmiştin</p><p>Merhaba nâlan<br />Pişmanlıklar denizinin biletsiz yolcusu<br />Merhaba, artist olma hayallerinin<br />İkinci sınıf karakter oyuncusu</p><p>Vay anasını sayın seyirciler<br />Vay anasını be... vay anasını<br />Bak, şimdi ağlarım ha<br />Tez kapatsın biri<br />Gözlerimin bozuk vanasını</p><p>Oysa, o zehir kusan fabrika yolunda<br />Beraber ıslanmıştık biz, nice yağmurda<br />Ve o gün, nubar bey'in çarpıp kaçtığı<br />Bir hayvancağızdı inleyen<br />Yol kenarı çamurunda</p><p>Ve hep kendine ayırdığın<br />O bencil yüreğin<br />Bir de o gariban köpeğe sızlamıştı<br />Ve ben, ilk defa seni böyle bilmiştim<br />Ve damarlarım ilk defa böyle cızlamıştı</p><p>Merhaba nâlan... merhaba<br />Yoksul mahallemizin en havalı kızı<br />Merhaba, yanlış ağlara takılmış<br />Muhteşem deniz yıldızı</p><p>Ben sana bakınca, dolardım bulut gibi<br />Dolardım da bir türlü yağamazdım<br />Sen bana bakınca<br />Bir ağlamak düğümlenir boğazımda<br />Gurur yapar, ağlamazdım</p><p>Ne düşkündüm sana be<br />Hani hayvanlar yavrusunu yalarmış<br />Aynen öyle<br />Ne tutkuydu bizimkisi be<br />Hani ferhat dağları nasıl delermiş<br />Aynen öyle<br />Ve o nasıl gidişti be<br />Hani bir tren gelir de üzerinden geçermiş<br />Aynen öyle</p><p><br />Of nâlan of<br />Sen benim neler çektiğimi bilsen<br />Bunu bilmekten ölürdün<br />Şu kadarını söyleyeyim:<br />Hani taş olsan<br />Yani taş olsan;<br />Ortadan ikiye bölünürdün</p><p>Gitme nâlan, dur<br />Tekrar gitme ne olur<br />Aldırış etme saçma sapan sözlerime<br />Yoo... hayır, ağlamıyorum<br />Galiba cıgaranın dumanı kaçtı gözlerime</p><p>Belki de sen haklıydın<br />Bu mahallede ne bahtın açılır<br />Ne de boyun uzardı<br />Üstelik annen ölmüştü<br />Ve sokağınız<br />Acını kaldıramayacak kadar dardı</p><p>Terso gidiyordu herşey<br />Milllet işi-gücü bırakmış<br />Aklını bize takıyordu<br />Altımızda çul yoktu<br />Üstümüzde dam akıyordu<br />Arap kızı camdan bakıyordu</p><p>Sen gittikten sonra ben<br />Hiç sorma<br />El attığım her işi, çok geçmedi batırdım<br />Çünkü seni unutmanın tek yoluydu;<br />Bütün kazancımı şaraba yatırdım</p><p>Ama gelinliğin duruyor<br />Baba yadigarı cumbalı evi de satmadım<br />Yalanım varsa kalkmayayım şuradan:<br />Ben seni bir tek gün<br />Bir tek gün bile unutmadım</p><p>Merhaba nâlan<br />Merhaba üzgün melek<br />Merhaba kadersizim, talihsizim<br />Merhaba titreyen elim, sancıyan belim<br />Ağrıyan dizim, vazgeçilmezim</p><p>Ama necdet tosun öldü nâlan<br />Artık yemekleri sen<br />Salatayı da ben yapacağım<br />Sami hazinses kadar olmasa da<br />Bahçeyi sevdiğin çiçeklerle donatacağım</p><p>Kemal sunal da öldü nâlan<br />İyi kalpli amcaları birer-birer uğurladık<br />Ve dünya kirlendi<br />Filmler bozuldu<br />O masum sevdalar yaşanmıyor artık</p><p>Sen varsın, ben varım<br />Bir de, acımasız bir dünya var dışarıda<br />Esas film şimdi başlıyor<br />Ve bütün koltuklar bomboş bu sinemada</p><p>Merhaba nâlan, merhaba<br />Sen ortada sıçan, ben şaşkın körebe<br />Ulan seviyorum seni be<br />Ulan, nereden inceldiyse<br />Oradan kopsun be</p></p></body></html>
