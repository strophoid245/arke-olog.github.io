<!DOCTYPE html><html><head><title>Demek Şimdi Gidiyorsun - Yusuf Hayaloğlu - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Demek Şimdi Gidiyorsun</h1><p><a href="/sarki-sozleri/sanatcilar/yusuf-hayaloglu/index.html">Yusuf Hayaloğlu</a></p><p><p>Demek şimdi gidiyorsun; <br />Yazdığımız son şiir öyle yarım kalacak! <br />Demek şimdi gidiyorsun;<br />Kuşlarımız acıkacak,saksılarımız <br />artık sulanmayacak! <br />Demek öykümüzü bir ruj lekesi gibi yapıştırıp <br />aynanın sahtekâr yüzüne <br />-Oy benim yaralım- <br />Demek şimdi gidiyorsun; <br />Beni böyle toz gibi dağıtıp merdivenlern dibine! </p><p>Her şey tamam diyorsun,git... <br />Beni viran bir şehir gibi terket... <br />Haydi git! <br />Dışarısı ispiyon...Dışarısı ihanet... <br />Seni bir gören olmasın,dikkat et!.. </p><p>Dostlukmuş...ölüme yürümekmiş... <br />Üstüne titremekmiş...vefaymış!.. <br />Aşk dediğin,zavallı bir kapıyı duvara çarpıp <br />Çıkıncaya kadarmış!.. <br />Bana komaz deyip <br />Sancını bir kilo rakıya gömsen de gece yarıları, <br />-Oy benim yaralım- <br />Asıl sancı,uyandığında <br />Bütün odaları boş görünce koyarmış!. </p><p>Gitmek istiyorsun,git... <br />Bir savaşçı asla vedalaşmaz! <br />Durma git! <br />Dışarısı dinamit...dışarısı enkaz! <br />Şunu cbine koy,ne olur ne olmaz.. </p><p>Eylül mağdurlarıydık,kimsemiz yoktu, <br />Yaralarımız aman vermiyordu canımıza.. <br />Kimseye kıymamıştık oysa,masumduk.. <br />Rahatsız ediyordu bizi bu yalancı tarih! <br />Yırtılan bir pankart gibi <br />Şehirlerin ortasına çığ düşürdüyse öfkemiz; </p><p>-Oy benim yaralım- <br />En az bir karıncanın yüreği kadar <br />Namuslu ve çalışkandı ellerimiz! </p><p>Artık bitti diyorsun,git.. <br />Kırılsın kapı-çerçeve,kırılsın bu cam.. <br />Sorma git! <br />Dışarısı panik..dışarısı izdiham! <br />Biliyorum,seni vuracaklar bu akşam... </p><p>Ne çok fire verdik üstüste.. <br />Ne çok arkadaş yitirdik bu tozlu yolculukta.. <br />Kimliği tespit edilmemiş, <br />Ne çok ceset vurdu zeytin güzeli akşamlarımıza! <br />Büyük ütopyalar ve büyük dağlar gibi <br />İçerden çürümüşüz meğerse... <br />-Oy benim yaralım- <br />Her gelen ölüm yazmış, <br />Her giden ayrılık işlemiş bu talihsiz gergefimize... </p><p>Kendini arıyorsun,git.. <br />Aptal bir hayat kur,içinde beni barındırmayan <br />Kalma git.. <br />Dışarısı barut..dışarısı gardiyan! <br />Yine bir tek ben olurum sana parçalanan.. </p><p>Demek şimdi gidiyorsun; <br />Sonunda bizi de çökertiyor bu kancık zelzele! <br />Demek şimdi gidiyorsun; <br />Yıkılan bir duvar gibi;ömrüme devrile devrile.. <br />Demek mecburi istikametlerin, <br />Ayrılığı gösteren o adaletsiz kavşağında <br />-Oy benim yaralım-maralım <br />Demek şimdi gidiyorsun, <br />Ve bana bir tek secenek kalıyor:güle güle! </p><p>Beni öldürüyorsun,git.. <br />Kalmasın sende kahrım,kalmasın derdim <br />Bakma git <br />Kafamı yumruklayıp ardınsıra ağlarsam namerdim...</p></p></body></html>
