<!DOCTYPE html><html><head><title>Altı Kurşun - Yusuf Hayaloğlu - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Altı Kurşun</h1><p><a href="/sarki-sozleri/sanatcilar/yusuf-hayaloglu/index.html">Yusuf Hayaloğlu</a></p><p><p>İlk kurşun, uçuşan saçlarından<br />Yolarak ağarmış bir tutamı<br />Duvardan sekip yere düştü.</p><p>İkinci kurşun, omuz başından<br />Yırtarak adalesini neşter gibi<br />Canhıraş bir ses çıkardı.</p><p>Üçüncü kurşun saplanınca bileğine<br />Yüzünü dönerek haine<br />Dördüncü kurşunu <br />Buyur etti göğsüne.</p><p>Beşinci kurşun dağıtınca alnını<br />Kanlanan gözleri göremedi artık<br />Altıncı kurşunun <br />Yüreğine yol aldığını.</p><p><br />Dadandılar üstüne <br />Çığlıklar atarak, lakin <br />Ne olur, ne olmaz diyerek <br />İhtiyatı elden bırakmadan.</p><p>Ve gördüler ki<br />Duvara yapışmış kanlı saçın ucunda <br />Kırmızı bir gül uç vermiş, açıyordu <br />Yırtılmış adeleler ise <br />Kök salmıştı betona.</p><p>Ve gördüler ki <br />Çürütmek için, bileğindeki<br />Firari demir kelepçeyi <br />Gözpınarlarından boşanan <br />Umut mavisi dalgalar <br />Tuzlu bir deniz oluşturmakta.</p><p>Ve gördüler ki <br />Darmadağın alnından<br />Hışımla fışkıran yıldızlar <br />Çalarak ışıltısını, akan kanın<br />Yüreğinden havalanan güvercine<br />Güneşin doğduğu yeri göstermekte...</p></p></body></html>
