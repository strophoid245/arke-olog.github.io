<!DOCTYPE html><html><head><title>Senlik Benlik Nedir Bırak - Aşık Veysel - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Senlik Benlik Nedir Bırak</h1><p><a href="/sarki-sozleri/sanatcilar/asik-veysel/index.html">Aşık Veysel</a></p><p><p>Allah birdir Peygamber Hak<br />Rabbül alemindir mutlak<br />Senlik benlik nedir bırak<br />Söyleyim geldi sırası</p><p>Kürtü Türkü ne Çerkezi<br />Hep Ademin oğlu kızı<br />Beraberce şehit gazi<br />Yanlış var mı ve neresi</p><p>Kuran'a bak İncil'e bak<br />Dört kitabın dördü de hak<br />Hakir görüp ırk ayırmak<br />Hakikatte yüz karası</p><p>Binbir ismin birinden tut<br />Senlik benlik nedir sil at<br />Tuttuğun yola doğru git<br />Yoldan çıkıp olma asi</p><p>Yezit nedir ne kızılbaş<br />Değil miyiz hep bir kardaş<br />Bizi yakar bizim ataş<br />Söndürmektir tek çaresi</p><p>Kişi ne çeker dilinden<br />Hem belinden hem elinden<br />Hayır ve şer emelinden<br />Hakikat bunun burası</p><p>Şu alemi yaratan bir<br />Odur külli şeye Kadir<br />Alevi Sünnilik nedir<br />Menfaattir varvarası</p><p>Cümle canlı hep topraktan<br />Var olmuştur emir Hak'tan<br />Rahmet dile sen Allah'tan<br />Tükenmez rahmet deryası</p><p>Veysel sapma sağa sola<br />Sen Allahtan birlik dile<br />İkilikten gelir bela<br />Dava insanlık davası</p></p></body></html>
