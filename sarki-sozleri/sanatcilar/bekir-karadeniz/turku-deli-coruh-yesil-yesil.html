<!DOCTYPE html><html><head><title>Türkü (Deli Çoruh Yeşil Yeşil) - Bekir Karadeniz - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Türkü (Deli Çoruh Yeşil Yeşil)</h1><p><a href="/sarki-sozleri/sanatcilar/bekir-karadeniz/index.html">Bekir Karadeniz</a></p><p><p>Deli Çoruh yeşil yeşil akarken<br />Kaçkar'ın başında kar olur türkü<br />Düğünde sevdalar yürek yakarken <br />Kolkola girer de bar olur türkü</p><p>Sazı omuzunda gezer dolaşır<br />Bir lokma ekmeği dostla bölüşür<br />Kerkük'ten uzanıp Kars'a ulaşır<br />Aşığın elinde tar olur türkü</p><p>Ürgüp'ten de çıktığını bilirler<br />Araba kırılır yolda kalırlar<br />Bu aleme ıslah için gelirler<br />Semaha dönerken pir olur türkü</p><p>Çarşamba'yı sele boğan nehirdir<br />Vefasız dostlara varan kahırdır <br />Şamili'nin kahvesinde zehirdir<br />Genç yaşta ölene zor olur türkü</p><p>Bin bir mihnet ile dosta varılır<br />Gün olur ki nazlı yare darılır<br />Bir bakarsın dertli sazı kırılır<br />Aşığın bağrına har olur türkü</p><p>Ramazan Ustanın cura sazıyla<br />Torosların mor çiçekli yazıyla<br />Ceylan gibi seker eda nazıyla<br />Tuzağa düşüren tor olur türkü</p><p>Kütahya'nın pınarından içer de <br />Doldurup badeyi serden geçer de<br />Gönül kapısını dosta açar da<br />Kötüye yol vermez sur olur türkü</p><p>Devrent deresinde vadesiz ölür<br />Gurbet ellerinde çaresiz kalır<br />Bir tek teselliyi kendinde bulur<br />Karanlık gecede nur olur türkü</p><p>Turnalarla diyar diyar dolaşır<br />Koyun olur ardısıra meleşir<br />Gizli gizli tenhalarda buluşur<br />Bir kiraz dibinde yar olur türkü</p><p>Emrah'ın tütünü arşa çıkarsa<br />Bir ah edip Kerem gibi yakarsa<br />Gün gelir de hayatından bıkarsa<br />En son gideceği yer olur türkü</p><p>Giresun'da Eşref Beye yakılır<br />Erzincan'da ağ gerdana takılır<br />Vefasız yar için boyun bükülür<br />Dosta verilmeye ser olur türkü</p><p>Bir yar için gurbet elde kalınca<br />Garip başın dertten derde salınca<br />Ağrı'dan aşmayı göze alınca<br />Geçit vermez yolda dar olur türkü</p><p><br />Umut kalmamışken köşe bucakta<br />Yol alırken küçük yavru kucakta<br />Bunalırsa insan sarı sıcakta<br />Serin bahçelerde nar olur türkü</p><p>Al'İzzet'le düzen verir sazına<br />Veysel yüreğiyle bakar yüzüne<br />Akarsu'yu yakar aşkın közüne<br />Sivas'ta yüreğe kor olur türkü</p><p>Birgün bu yerlerde divan kurulur<br />Bolu'da zalime hesap sorulur<br />Çamlıbel'den yayan çıkar yorulur<br />Alında beş damla ter olur türkü</p><p>Gün olur gülleri açmadan solar<br />Yari düşününce gözleri dolar<br />Devran Baba gibi saçını yolar<br />Bir bakarsın başta kır olur türkü</p><p>Bir güzelin sevdasına yanmadan<br />Ak çeşmeden sular içip kanmadan<br />Ürgüp çöllerinden geri dönmeden<br />Atlar azgın sele ar olur türkü</p><p>Şerbet vardır dudağında dilinde<br />Kemer olur sevgilinin belinde<br />İlkbaharda leylakların dalında<br />Çiçekten çiçeğe mor olur türkü</p><p>Arı her çiçekten yaratır balı<br />Kimine bir çalı akasya dalı<br />Kimi yeşil sever kimi de alı<br />Bütün gönüllerde bir olur türkü</p><p>Gördüğü rüyayı hayra yoramaz <br />Bağlasalar gurbet elde duramaz<br />Serenlerden gece geçer göremez<br />Bakan gözler ile kör olur türkü</p><p>Daimi'yle bağlaması coşar da<br />Her güzele başka türkü koşar da<br />Durmaz bu yerlerde dağlar aşar da<br />Gider diyar diyar sır olur türkü</p><p>Nurhak dağlarında oba kurulur<br />Mezar arasında kama vurulur<br />Bakar sol yanında canlar verilir<br />Bir düşmanla bin bir şer olur türkü</p><p>Dost yüreğe ateş olup aksalar<br />Mahzuni'yle zindanlara soksalar<br />Kollarına kelepçeler taksalar<br />Koparıp atar da hür olur türkü</p><p>Sümmani'yle bir sualdir sorulur<br />Şenlik olur tüm cevaplar verilir<br />Deniz Pir Sultan'la ölür dirilir<br />Her an yüreklerde var olur türkü</p></p></body></html>
