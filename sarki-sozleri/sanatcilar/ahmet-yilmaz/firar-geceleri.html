<!DOCTYPE html><html><head><title>Firar Geceleri - Ahmet Yılmaz - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Firar Geceleri</h1><p><a href="/sarki-sozleri/sanatcilar/ahmet-yilmaz/index.html">Ahmet Yılmaz</a></p><p><p>Kaçardık pencereden bazı geceler<br />Delice bir sevinçle<br />Gözlerimiz ışıl ışıl<br />Yavuklumuzun yanına gideceğiz diye<br />Gündüz<br />Özene bezene cilaladığımız<br />Çizmelerimizi<br />Kirletmenin zevkini tadarak<br />Bir başka gezerdik<br />Yurttan kaçtığımız firar gecelerinde<br />Delikanlıca<br />Kaçardık pencereden bazı geceler<br />Bekçiye gözükmeden<br />Sessizliği kıskandıracak kadar sessizce<br />Ve bir o kadar da<br />Erkekçe<br />Aramızda topladığımız,<br />Son harçlıklarımızla<br />Fırından yeni çıkmış sıcacık ekmek alır<br />Koşar adım dönerdik yurda<br />Gizlice</p><p>Kaçardık pencereden bazı geceler<br />Maksat<br />Yeşillik olsun<br />Muhabbet olsun<br />İş olsun diye<br />Gömleksiz kravat takar<br />Altına da şalvar giyer gezerdik</p><p>İsyan karası firar gecelerinde<br />Sevda türküleri söyler<br />Şiirler yazardık<br />Sevgiliye<br />Sev diye<br />Kaçardık pencereden bazı geceler<br />Niçin<br />El sallamak için</p><p>Eğer evden paramız yeni gelmişse<br />Bir tek sigarayı<br />Üç-beş arkadaş paylaştığımız<br />Nikotinsiz gecelere inat<br />Sigara tazeler sabahlardık<br />Bazen terminalde<br />Bazen garda  </p><p>Sabah ezanının hemen sonrasında<br />Günün ilk ışıklarıyla birlikte gelirdi<br />Meram ekspres<br />Uykudan kanlanmış gözlerle<br />Vagonlardan inen yolcularla dolardı<br />Gar kahvesi ve simitçinin önü</p><p>Bizler yerimizde duramaz<br />Sabırsızlıkla beklerdik,<br />Trenin hareket düdüğünü<br />Az sonra hantal lokomotif homurdanır<br />İhtiyar raylar gıcırdarken<br />Yüzümüzde<br />O muzip öğrenci gülümsemesi<br />El sallardık kimsesiz yolculara</p><p><br />Belki<br />Hayra gireriz diye,<br />Kaçardık pencereden bazı geceler,<br />Sevdalıydık<br />Birimiz binimiz değil,<br />Hepimiz sevdalıydık<br />Kındaki kılıç<br />Beldeki hançer<br />Duvardaki mavzer kadar sevdalıydık<br />Haa...<br />Kimine göre de deliydik<br />Ama<br />Bilmiyorlardı ki<br />Hepimiz birer sevgi militanı<br />Hepimiz birer gül dalıydık</p><p>Kaçardık pencereden bazı geceler<br />Dertleşmek için<br />Kimi yapamadığından<br />Kimi utanıp sıkıldığından<br />Kimi de<br />Anlatma ihtiyacı hissetmediğinden<br />Anlatmazdı belki<br />Ama<br />Kim ne derse desin<br />En güzel sevdaları<br />Biz hep o dönemlerde yaşadık<br />Kerem ile Aslı'yı<br />Ferhat ile Şirin'i<br />Leyla ile Mecnun'u<br />Doktor Jivago'yu<br />Madam Bovary'i<br />Ve hatta<br />Sheakspeare'nin Romeo ve Jüliet'ini<br />Kendi sevdalarının<br />Küçüklüğünden şüpheye düşürecek<br />O koca koca aşkları<br />Biz çaktık<br />Kız yurdunun önündeki kaldırımlara<br />Biz kazıdık<br />Bekar odalarımızın duvarlarına</p><p>Lakin<br />Biz sevdiklerimizi<br />Saman alevi aşklarla aldatmadık<br />Ne bir öğrenci bunalımında<br />Kampüsün ara sokaklarına<br />Bırakıp kaçtık onları<br />Ne de sattık Beyoğlu'na</p><p>Allah'ın emri<br />Peygamber'in kavli dedik<br />İstedik  </p><p>Vermezlerse<br />'Bozkır Töresi'dirKür Şad'ın torunları<br />Kendisine yâr olmayanı<br />Ele yâr etmez dedik</p><p>Pusatlandık bir firar gecesi<br />Aldık kaçırdık onları<br />Helâlimiz<br />Namusumuz<br />Baştacımız oldular</p></p></body></html>
