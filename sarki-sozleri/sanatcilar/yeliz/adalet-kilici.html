<!DOCTYPE html><html><head><title>Adalet Kılıcı - Yeliz - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Adalet Kılıcı</h1><p><a href="/sarki-sozleri/sanatcilar/yeliz/index.html">Yeliz</a></p><p><p>Yıllardır bozbulanık suları yudumladım<br />Bir pelikan hüznüyle yürüdüm kumsalları<br />Yağmur, seni bekleyen bir taş da ben olsaydım</p><p><br />Hasretin alev alev içime bir ân düştü<br />Değişti hayal köşküm, gözümde viran düştü<br />Sonsuzluk çiçeklerle donandı yüreğimde<br />Yağmalanmış ruhuma yeni bir devran düştü</p><p><br />Zaman, ayaklarımda tükendi adım adım<br />Heyûla, bir ağ gibi ördü rüyalarımı<br />Çölde seni özleyen bir kuş da ben olsaydım</p><p><br />Yağmur, gülşenimize sensiz, baldıran düştü<br />Düşmanlık içimizde; dostluklar yaban düştü<br />Yenilgi, ilmek ilmek düğümlendi tarihe<br />Her sayfaya talihsiz binlerce kurban düştü</p><p><br />Çaresiz bir takvimden yalnızlığa gün saydım<br />Bir cezir yaşadım ki, yaşanmamış, mâzide<br />Dokunduğun küçük bir nakış da ben olsaydım</p><p><br />Sensiz, kaldırımlara nice güzel can düştü<br />Yarılan göğsümüzden umutlar bîcan düştü<br />Yağmur, kaybettik bütün hazinesini ceddin<br />En son, avucumuzdan inci ve mercan düştü</p><p><br />Keşke bir gölge kadar yakınında dursaydım<br />O mücellâ çehreni izleseydim ebedî<br />Sana sırılsıklam bir bakış da ben olsaydım</p><p><br />Sarardı yeşil yaprak; dal koptu, fidan düştü<br />Baykuşa çifte yalı; bülbüle zindan düştü<br />Kâtil sinekler deldi hicâbın perdesini<br />İstiklâl boşluğunda arılar nâdân düştü.</p><p><br />Bazen kendine âşık deli bir fırtınaydım<br />Fırtınalar önünde bazen bir kuru yaprak<br />Uğrunda koparılan bir baş da ben olsaydım</p><p><br />Sensizlik depremiyle hancı düştü; han düştü<br />Mazluma sürgün evi; zâlime cihan düştü<br />Sana meftûn ve hayran, sana râm olanlara<br />Bir belâ tünelinde ağır imtihan düştü</p><p><br />Suskunluğa dönüştü sokaklarda feryâdım<br />Tereddüt oymak oymak kemirdi gurûrumu<br />Bahîra'dan süzülen bir yaş da ben olsaydım</p><p></p><p>Haritanın en beyaz noktasına kan düştü<br />Kırıldı adâletin kılıcı, kalkan düştü<br />Mahkûmlar yargılıyor, hâkimler mahkûm şimdi<br />Hakların temeline sanki bir volkan düştü</p><p><br />Devlerin esrarını aynalara sorsaydım<br />Çözülürdü zihnimde buzlanmış düşünceler<br />Okşadığın bir parça kumaş da ben olsaydım</p><p><br />Sensiz, tutunduğumuz dallardan yılan düştü<br />İlkin karardı yollar; sonra heyelân düştü<br />Güvenilen dağlara kar yağdı birer birer<br />Sensizlik diyârından püsküllü yalan düştü</p><p><br />Madenî arzuların ardında seyre daldım<br />Küflü bir manzaranın çürüyen güllerini<br />Senin için görülen bir düş de ben olsaydım</p><p><br />Şehirler kâbus dolu; köylere duman düştü<br />Tersine döndü herşey sanki; âsûman düştü<br />Kırık bir kayık kaldı elimizde, hayalî<br />Hazîndir ki, dertleri aşmaya ummân düştü</p><p><br />Saatlerin ardında hep kendimi aradım<br />Bir melâl zincirine takıldı parmaklarım<br />Yeryüzünde seni bir görmüş de ben olsaydım</p><p><br />Sensiz, ufuklarıma yalancı bir tan düştü<br />Sensiz, kıtalar boyu uzayan vatan düştü<br />Bir kölelik ruhuna mahkûm olunca gönül<br />Yüzyıllardır dorukta bekleyen sultan düştü</p><p><br />Yağmur, birgün elimi ellerinde bulsaydım<br />Güzellik şâhikası gülümserdi yüzüme<br />Senin visâlinle bir gülmüş de ben olsaydım</p><p><br />Tavanı çöktü aşkın; duvarlar üryân düştü<br />Toplumun gündemine koyu bir isyân düştü<br />İniltiler geliyor doğudan ve batıdan<br />Sensizlikten bozulan dengeye ziyân düştü</p><p><br />Bir hüzün ülkesine gömülüp kaldı adım<br />Kapanıyor yüzüme aralanan kapılar<br />Sana hicret eden bir Kureyş de ben olsaydım</p><p><br />Yağmur, sayrılığıma seninle dermâan düştü<br />Beynimin merkezine ölümsüz fermân düştü<br />Silindi hayalimden bütün efsûnu ömrün<br />Bir dönüm noktasında aklıma Rahmân düştü</p></p></body></html>
