<!DOCTYPE html><html><head><title>Dünyanın Bütün Çiçeklerini Getirin Bana - Selda Bağcan - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Dünyanın Bütün Çiçeklerini Getirin Bana</h1><p><a href="/sarki-sozleri/sanatcilar/selda-bagcan/index.html">Selda Bağcan</a></p><p><p>Dünyanın bütün çiçeklerini diyorum.<br />Bütün çiçekleri getirin buraya.<br />Öğrencilerimi getirin buraya, getirin buraya,<br />Kaya diplerinde açmış çiçeklere benzer<br />Bütün köy çocuklarını getirin buraya.<br />Son bir ders vereceğim onlara.<br />Son şarkımı söyleyeceğim,<br />Getirin, getirin&#8230; Ve sonra öleceğim.</p><p>Dünyanın bütün çiçeklerini diyorum,<br />Kır ve dağ çiçeklerini istiyorum,<br />Kaderleri bana benzeyen,<br />Yalnızlıkta açarlar, kimse bilmez onları,<br />Geniş ovalarda kaybolur kokuları&#8230;<br />Yurdumun sevgili ve adsız çiçekleri,<br />Hepinizi, hepinizi istiyorum, gelin, görün beni,<br />Toprağı nasıl örterseniz öylece örtün beni.</p><p>Dünyanın bütün çiçeklerini diyorum,<br />Afyon ovasında açan haşhaş çiçeklerini,<br />Bacımın suladığı fesleğenleri,<br />Köy çiçeklerinin hepsini, hepsini,<br />Avluların pembe entarili hatmisini,<br />Çoban yastığını, peygamber çiçeğini de unutmayın,<br />Aman Isparta güllerini de unutmayın,<br />Hepsini, hepsini bir anda koklamak istiyorum.<br />Getirin, dünyanın bütün çiçeklerini istiyorum.</p><p>Dünyanın bütün çiçeklerini diyorum,<br />Ben köy öğretmeniyim, bir bahçıvanım,<br />Ben bir bahçe suluyorum gönlümde,<br />Kimse bilmez, kimse anlamaz dilimden<br />Ne güller fışkırır çilelerimden,<br />Kandır, hayattır, emektir benim güllerim,</p><p>Korkmadım, korkmuyorum ölümden,<br />Siz çiçek getirin yalnız, çiçek getirin.</p><p>Dünyanın bütün çiçeklerini diyorum,<br />Baharda Polatlı kırlarında açan,<br />Güz geldi mi kop dağına göçen,<br />Yürükler yaylasında, toroslarda eğleşen,<br />Muş ovasından, ağrı eteğinden,<br />Gücenmesin, bütün yurt bahçelerinden<br />Çiçek getirin, örtün beni,<br />Eğin türkülerinin içine gömün beni.</p><p>Dünyanın bütün çiçeklerini diyorum.<br />En güzellerini saymadım çiçeklerin,<br />Çocukları, öğrencilerimi istiyorum,<br />Yalnız ve çileli hayatımın çiçeklerini,<br />Köy okullarında açan gizli ve sessiz,<br />O bakımsız ama kokusu eşsiz çiçek,<br />Kimse bilmeyecek seni, seni kimse bilmeyecek<br />Seni, beni yalnızlık örtecek, yalnızlık örtecek<br />Dünyanın bütün çiçeklerini diyorum.</p><p>Ben mezarsız yaşamayı diliyorum,<br />Ölmemek istiyorum, yaşamak istiyorum,<br />Yetiştirdiğim bahçe yarıda kalmasın,<br />Tarümar olmasın istiyorum, perişan olmasın,<br />Beni bilse bilse çiçekler bilir dostlarım,<br />Niçin yaşadığımı ben onlara söyledim,<br />Çiçeklerde açar benim gizli arzularım.</p><p>Dünyanın bütün çiçeklerini diyorum.<br />Okulun duvarı çöktü, altında kaldım,<br />Ama ben dünya üstündeyim, toprakta,<br />Yaz kış bir şey söyleyen sonsuz toprakta,<br />Ne çile çektim, yalnız kaldım, ama yaşadım,<br />Bilir bunu bahçeler, kayalar, köyler bilir.<br />Şimdi sustum, örtün beni, yatırın buraya.<br />Dünyanın bütün çiçeklerini getirin buraya.</p></p></body></html>
