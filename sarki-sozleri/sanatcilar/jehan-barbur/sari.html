<!DOCTYPE html><html><head><title>Sarı - Jehan Barbur - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Sarı</h1><p><a href="/sarki-sozleri/sanatcilar/jehan-barbur/index.html">Jehan Barbur</a></p><p><p>Bir ara sokakta öldüm&#8230;dün<br />Öylece yani.<br />Birdenbire<br />Boşluğa düşer gibi, sarı bir sessizliğin içinde<br />Granit duvarlı binanın anlamsızlığına,<br />Şehrin boşu boşunalığına içerlerken<br />Bırakmışım son nefesimi kaldırıma<br />Bitmiş,<br />Öylesine yani.<br />Birdenbire</p><p>Yan binadaki otel odasından izliyordu oğlan<br />Yüz ifadesini göremesem de<br />Anlamış mıydı acaba öylece oturmadığımı?</p><p>O sokakta bitti her şey<br />Öğleden sonralarını bir bardak sütle geçiştiren<br />Apartman sakinlerini düşlerken<br />Sıkıntıdan<br />Ölmüşüm&#8230;dün</p><p>Arka odada ütü yapıp<br />Buharını burnuna çeken kadını,<br />Mutfağında her öğün için soğan doğrayıp<br />Gözyaşını kabuklara saklayan Madam Mari'yi<br />Kocasıyla artık sevişemediği için<br />Kapı komşusu gar sabunu satan adamı düşleyen Servi'yi<br />Düşündükçe<br />Ölüvermişim&#8230;dün</p><p>Böylece bitmiş yani,<br />Birdenbire</p><p>Sıkılmışım derinden zahir.<br />Tutunca da nefesimi<br />Portakal kabuklarıyla çay demini döktükleri çöpe</p><p>İki kedi de bulanınca<br />Kaldıramamış nefsim demlenmiş portakal kedilerini<br />Balkabağı mevsimi bile değilken<br />Dönüşüvermiş her şey baldan kabağa<br />Ve saat henüz 12'yi vuramamışken<br />Kalkmış otobüsler durmamaya<br />Mecal mi bulamamışım, yere döktükleri bala mı basmışım<br />Hatırlamam ama<br />Öylece kalakalmışım-kalkamamışım.</p><p>Şehrin insanı haberdar değil mi bu öldüresiye sıkıntıdan?<br />Vagonlar boş, birkaçı kiremit taşıyor topraktan<br />Kayıklar da serseri misinalar<br />Otobüsler kimseyi almadan durup durup geçiyorlar duraktan<br />Arabalar yürüme mesafelerini öldürüyor her gün, her öğle<br />Her gece<br />Bisikletleri balkonlarında unutanlar<br />Her an yağmur yağsın diye dua ediyor<br />Üç öğün yemek yiyip, dört öğün uyuyorlar<br />Buna rağmen erken uyanıp, geç yatıyorlar<br />Aynı kuru kahveciden gün aşırı -iş olsun diye-<br />Yüzer gram kahve alıp evde -iş olsun diye- öğütüyorlar<br />Ve bir gün bile sormuyorlar öğütülmüşünü<br />Kimse sormuyor iş olsun diye yapılan iş, iş midir diye?</p><p>Bunlar olurken ölmüşüm o ara sokakta<br />Balkondaki beyaz brandalar rüzgarla sökülürken<br />Sökülüvermişim<br />Şişip patlayan bir eteğin dikişi gibi<br />Sıkıntı işte</p><p>Ya da ölmek yerine<br />İki adım yol yürüyeydim de<br />Konuşuverse miydim şu gelin çiçeğiyle.<br />Gitmek yerine&#8230;?</p></p></body></html>
