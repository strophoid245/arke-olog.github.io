<!DOCTYPE html><html><head><title>Dört Kitaptan Başlayalım Elife - Karacaoğlan - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Dört Kitaptan Başlayalım Elife</h1><p><a href="/sarki-sozleri/sanatcilar/karacaoglan/index.html">Karacaoğlan</a></p><p><p>Dört kitaptan başlayalım elife<br />Bir isim yazılmış kuldan ziyade<br />İbrişim saçında eğmeli zülüf<br />Sırmalar karışmış telden ziyade</p><p>Eğdirme kaşını bakmam yüzüne<br />Ben gibi ataşlar düşsün özüne<br />Yemesem içmesem baksam yüzüne<br />Şekerden kaymaktan baldan ziyade</p><p><br />Kaşların göz ile eyliyor cengi<br />Söyleşir yavrular koç yiğit dengi<br />Çiçekte meyvede yoktur menendi<br />Laleden kırmızı gülden ziyade</p><p>Aşık da aşığı zor ile yıkmaz<br />Ölse de aşığın hiç sırrı çıkmaz<br />Benim gönlüm olur olmazsa akmaz<br />Akıttım gönlümü selden ziyade</p><p>Karac'oğlan der ki yurdun tazele<br />Gönül bir çift şahin konmuş gazele<br />Çirkin bana kurban ben de güzele<br />Can sever güzeli maldan ziyade</p></p></body></html>
