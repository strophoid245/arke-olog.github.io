<!DOCTYPE html><html><head><title>Fahriye Abla - Timur Selçuk - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Fahriye Abla</h1><p><a href="/sarki-sozleri/sanatcilar/timur-selcuk/index.html">Timur Selçuk</a></p><p><p>Hava keskin bir kömür kokusuyla dolar,<br />Kapanırdı daha gün batmadan kapılar.<br />Bu, afyon ruhu gibi baygın mahalleden,<br />Hayalimde tek çizgi bir sen kalmışsın, sen!<br />Hülyasındaki geniş aydınlığa gülen<br />Gözlerin, dişlerin ve ak pak gerdanınla<br />Ne güzel komşumuzdun sen, fahriye abla!</p><p>Eviniz kutu gibi küçücük bir evdi,<br />Sarmaşıklarla balkonu örtük bir evdi;<br />Güneşin batmasına yakın saatlerde<br />Yıkanırdı gölgesi kuytu bir derede.<br />Yaz, kış yeşil bir saksı ıtır pencerede;<br />Bahçende akasyalar açardı baharla.<br />Ne şirin komşumuzdun sen, fahriye abla!</p><p><br />Önce upuzun, sonra kesik saçın vardı;<br />Tenin buğdaysı, boyun bir başak kadardı.<br />İçini gıcıklardı bütün erkeklerin<br />Altın bileziklerle dolu bileklerin.<br />Açılırdı rüzgârda kısa eteklerin;<br />Açık saçık şarkılar söylerdin en fazla.<br />Ne çapkın komşumuzdun sen, fahriye abla!</p><p>Gönül verdin derlerdi o delikanlıya,<br />En sonunda varmışsın bir erzincanlıya.<br />Bilmem şimdi hâlâ bu ilk kocanda mısın,<br />Hâlâ dağları karlı erzincan'da mısın?<br />Bırak, geçmiş günleri gönlüm hatırlasın;<br />Hâtırada kalan şey değişmez zamanla,<br />Ne vefalı komşumuzdun sen, fahriye abla..!</p></p></body></html>
