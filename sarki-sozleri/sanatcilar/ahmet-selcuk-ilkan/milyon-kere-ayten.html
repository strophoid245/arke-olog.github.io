<!DOCTYPE html><html><head><title>Milyon Kere Ayten - Ahmet Selçuk İlkan - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Milyon Kere Ayten</h1><p><a href="/sarki-sozleri/sanatcilar/ahmet-selcuk-ilkan/index.html">Ahmet Selçuk İlkan</a></p><p><p>Ben bir Ayten'dir tutturmuşum oh ne iyi<br />Ayten'li içkiler içip sarhoş oluyorum ne güzel<br />Hoşuma gitmiyorsa rengi denizlerin<br />Biraz Ayten sürüyorum güzelleşiyor<br />Şarkılar söylüyorum<br />Şiirler yazıyorum Ayten üstüne<br />Saatim her zaman Ayten'e beş var<br />Ya da Ayten'i beş geçiyor<br />Ne yana baksam gördüğüm o<br />Gözümü yumsam aklımdan Ayten geçiyor</p><p>Bana sorarsanız mevsimlerden Aytendeyiz<br />Günlerden Aytenertesidir<br />Odur gün gün beni yaşatan<br />Onun kokusu sarmıştır sokakları<br />Onun gözleridir şafakta gördüğüm<br />Akşam kızıllığında onun dudakları</p><p><br />Başka kadını övmeyin yanımda gücenirim<br />Ayten'i övecekseniz ne ala, oturabilirsiniz<br />Bir kadeh de sizinle içeriz Ayten'li<br />İki laf ederiz<br />Onu siz de seversiniz benim gibi<br />Ama yağma yok Ayten'i size bırakmam<br />Alın tek kat elbisemi size vereyim<br />Cebimde bir on liram var<br />Onu da alın gerekirse<br />Ben Ayten'i düşünürüm, üşümem<br />Üç kere adını tekrarlarım, karnım doyar<br />Parasızlık da bir şey mi<br />Ölüm bile kötü değil<br />Aytensizlik kadar</p><p>Ona uğramayan gemiler batsın<br />Ondan geçmeyen trenler devrilsin<br />Onu sevmeyen yürek taş kesilsin<br />Kapansın onu görmeyen gözler<br />Onu övmeyen diller kurusun<br />İki kere iki dört elde var Ayten<br />Bundan böyle dünyada<br />Aşkın adı Ayten olsun</p></p></body></html>
