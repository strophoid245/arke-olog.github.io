<!DOCTYPE html><html><head><title>Biz Üç Kişiydik - Ahmet Kaya - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Biz Üç Kişiydik</h1><p><a href="/sarki-sozleri/sanatcilar/ahmet-kaya/index.html">Ahmet Kaya</a></p><p><p>Biz üç kişiydik; Bedirhan, Nazlıcan ve ben.<br />Üç ağız, üç yürek, üç yeminli fişek...<br />Adımız bela diye yazılmıştı dağlara taşlara<br />Boynumuzda ağır vebal, koynumuzda çapraz tüfek.</p><p>El tetikte kulak kirişte ve sırtımız toprağa emanet<br />Baldıran acısıyla ovarak üşüyen ellerimizi<br />Yıldız yorgan altında birbirimize sarılırdık<br />Deniz çok uzaktaydı ve dokunuyordu yalnızlık.</p><p>Gece uçurum boylarında, uzak çakal sesleri<br />Yüzümüze, ekmeğimize, türkümüze çarpar geçerdi<br />Göğsüne kekik sürerdi Nazlıcan, tüterdi buram buram<br />Gizlice ona bakardık, yüreğimiz göçerdi.</p><p>Belki bir çoban kavalında yitirdik Nazlıcan' ı,<br />Ateşböcekleriyle bir oldu kırpışarak tükendi.<br />Bir narin kelebek ölüsü bırakıp tam ortamıza,<br />Kurşun gibi, mayın gibi tutuşarak tükendi...</p><p>Oy Nazlıcan vahşi bayırların maralı<br />Nazlıcan saçları fırtınayla taralı<br />Sen de böyle gider miydin yıldızlar ülkesine<br />Oy Nazlıcan... oy can evinden yaralı.</p><p>Nazlıcan serin yayla çiçeği<br />Nazlıcan deli dolu heyecan<br />Göğsümde bir sevda kelebeği<br />Nazlıcan ah Nazlıcan...</p><p>Artık yenilmiş ordular kadar eziktik, sahipsizdik</p><p>Geçip gittik, parka ve yürek paramparça<br />Gerisi ölüm duygusu, gerisi sağır sessizlik,<br />Geçip gittik, Nazlıcan boşluğu aramızda.</p><p>Bedirhan'ı bir gedikte sırtından vurdular<br />Yarıp çıkmışken nice büyük ablukaları<br />Omuzdan kayan bir tüfek gibi usulca<br />Titredi ve iki yana düştü kolları.</p><p>Ölüm bir ısırgan otu gibi sarmıştı her yanını<br />Devrilmiş bir ağaçtı ay ışığında gövdesi<br />Uzanıp bir damla yaş ile dokundum kirpiklerine<br />Göğsümü çatlatırken nabzımın tükenmiş sesi.</p><p>Sanki bir şakaydı bu, birazdan uyanacaktı,<br />Birazdan ateşi karıştırıp bir cigara saracaktı<br />Oysa ölüm sadık kalmıştı randevusuna ah<br />O da Nazlıcan gibi bir daha olmayacaktı.</p><p>Ey Bedirhan; katran gecelerin heyulası,<br />Ey Bedirhan; kancık pusuların belası<br />Sen de böyle bitecek adam mıydın, konuşsana...<br />Ey Bedirhan ey mezarı kartal yuvası.</p><p>Bedirhan mor dağların kaçağı<br />Bedirhan mavi gözleri şahan<br />Zulamda suskun gece bıçağı<br />Bedirhan ah Bedirhan.</p><p>Biz üç kişiydik<br />Üç intihar çiçeği<br />Bedirhan, Nazlıcan ve ben<br />Suphi...</p></p></body></html>
