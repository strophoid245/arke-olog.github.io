<!DOCTYPE html><html><head><title>Tezkere - Ahmet Kaya - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Tezkere</h1><p><a href="/sarki-sozleri/sanatcilar/ahmet-kaya/index.html">Ahmet Kaya</a></p><p><p>Ay'ın altında kağnılar gidiyordu <br />Kağnılar gidiyordu <br />Akşehir üstünden Afyon'a doğru. <br />Toprak öyle bitip tükenmez, <br />Dağlar öyle uzakta, <br />Sanki gidenler hiç bir zaman <br />Hiç bir menzile erişmeyecekti. <br />Kağnılar yürüyordu yekpare meşaleden tekerlekleriyle <br />Ve onlar; ayın altında dönen ilk tekerlekti, ilk tekerlekti. </p><p>Ayın altında öküzler <br />Başka ve çok küçük bir dünyadan gelmişler gibi <br />Ufacık kısacıktılar <br />Ve pırıltılar vardı hasta kırık boynuzlarında <br />Ve ayakları altından akan <br />Toprak, toprak ve topraktı. <br />Gece aydınlık ve sıcak <br />Ve kağnılarda tahta yataklarında <br />Koyu mavi humbaralar çırılçıplaktı. <br />Ve kadınlar, birbirlerinden gizleyerek <br />Bakıyorlardı ayın altında <br />Geçmiş kafilelerden kalan öküz ve tekerlek ölülerine. <br />Ve kadınlar... <br />Bizim kadınlarımız; <br />Korkunç ve mübarek elleri <br />İnce, küçük çeneleri, kocaman gözleriyle <br />Anamız, avradımız, yarimiz <br />Ve sanki hiç yaşanmamış gibi ölen <br />Ve soframızdaki yeri; öküzümüzden sonra gelen <br />Ve dağlara kaçırıp uğrunda hapis yattığımız <br />Ve ekinde, tütünde, odunda ve pazardaki <br />Ve kara sabana koşulan ve ağıllarda <br />Işıltısında yere saplı bıçakların <br />Oynak, ağır kalçaları ve zilleriyle bizim olan kadınlar, <br />Bizim kadınlarımız. <br />Şimdi ayın altında <br />Kağnıların ve hartuçların peşinde <br />Harman yerine kehribar başlı sap çeker gibi <br />Aynı yürek ferahlığı, <br />Aynı yorgun alışkanlık içindeydiler. <br />Ve onbeşlik şaraplenin çeliğinde <br />İnce boyunlu çocuklar uyuyordu. <br />Ve ayın altında kağnılar yürüyordu <br />Akşehir üzerinden Afyon`a doğru. </p><p>Yürüdü tren de yolda inilmez <br />Derdim çoktur memlekete söylenmez <br />Tükendi cephanem, geriden gelmez <br />Tezkeremden evvel vurdular beni, <br />Sılama hasret koydular beni. </p><p>Aziz Abdal dağı ordugah yeri <br />Bir haftalık hayındır yenmiyor kuru <br />Hasretlik kaldı koca Kayseri <br />Tezkeremden evvel vurdular beni, <br />Sılama hasret koydular beni. </p><p>Ağır makineni de tepeden inmez <br />Tarıyor ırmağı kimse görünmez <br />Verilen parolar aklıma gelmez <br />Gözüm göre göre vurdular beni, <br />Sılama hasret koydular beni.</p></p></body></html>
