<!DOCTYPE html><html><head><title>Uçak Babama Selam Söyle - İclal Aydın - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Uçak Babama Selam Söyle</h1><p><a href="/sarki-sozleri/sanatcilar/iclal-aydin/index.html">İclal Aydın</a></p><p><p>Karlı bir akşamdı Ankara 'da; <br />Son kez el ele yürümüştük, <br />Bitmesin istediğimiz yola. <br />Kısacık beraberliğimizin bütün anılarını sığdırmıştık. <br />Yazarsın bana demiştin. <br />Bende yazarım sana sık sık. <br />Ağlıyordum.... <br />Sen görmeyesin diye kaldırmıyordum başımı. <br />Elimi daha sıkı tuttun, <br />Anlıyordum.... <br />Bu ayrılığa dayanmıyordu kalbim, <br />Öğrettiğim çiçek adlarını unutma dedin, <br />Kelebekleri kitap arasında kurutma, <br />Sık sık fotoğraf çektir, yolla bana, <br />Kitaplarım sana emanet, <br />İncitme kimseyi, kin büyütme kalbinde... </p><p>Beni bekle... <br />Yol bitti, gidiyordun artık;<br />Gittin...<br />Sokakta gördüklerimi, filmlerdeki aktörleri sen sandım bir süre, <br />Kin büyütmedim kalbimde söz vermiştim sana diye, <br />Kitaplarını okudum, kelebeklere dokunmadım, <br />Öğrendiğim çiçek adlarına yenilerini ekledim, <br />En çok fesleğeni, çoban heybesini, akşam sefasını sevdim. <br />Seni beklerken çok şey öğrendim, <br />Yolunu gözlediğim, sevdiğim ilk adam... <br />Nasıl olsa bulacaktır diye, her görüşümde aynı güçle seslendim <br />"Uçak, babama selam söyle!" <br />Beni kötü rüyalardan uyandıran sevdiğim ilk adam... <br />Bir bilsen seni nasıl özledim... <br />Kar yağıyor şimdi, otuz yaşım bitti, <br />Kitapların bende, kelebekler gibi kar taneleri, <br />Kendi yolumda yürürken hiç unutmadım o cümleyi; <br />Selamını aldım babacığım, <br />Kin büyütmedim kalbimde.... <br />Küçük kızının gözleri hala senin çiçeklerinde. <br />Uçak, babama selam söyle! <br />Uçak, babama selam söyle!</p></p></body></html>
