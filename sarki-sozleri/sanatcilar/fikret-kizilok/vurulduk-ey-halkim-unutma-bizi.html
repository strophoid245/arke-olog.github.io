<!DOCTYPE html><html><head><title>Vurulduk Ey Halkım Unutma Bizi - Fikret Kızılok - Şarkı Sözleri - Arkeolog</title><meta charset="utf-8"/><link rel="stylesheet" href="/assets/style.css"/><script src="/assets/script.js"></script></head><body><h1>Vurulduk Ey Halkım Unutma Bizi</h1><p><a href="/sarki-sozleri/sanatcilar/fikret-kizilok/index.html">Fikret Kızılok</a></p><p><p>Dağ gibi karayağız birer delikanlıydık,<br />Babamız sırtında yük taşıyarak getirirdi aşımızı, ekmeğimizi.<br />Arabalar şırıl şırıl ışıklarıyla caddelerden geçerken<br />Bizler bir mumun ışığında bitirdik kitaplarımızı<br />Kendimiz gibi yaşayan binlerce yoksulun yüreğini,<br />Yüreğimizde yaşayarak katıldık o büyük kavgaya.<br />Ecelsiz öldürüldük<br />Dövüldük, vurulduk, asıldık...<br />Vurulduk ey halkım, unutma bizi<br />Yoksullugun bükemedigi bileklerimize, çelik kelepçeler takıldı.<br />İşkence hücrelerinde sabahladık kaç kez,<br />İsteseydik, diplomalarımızı mor binlikler getiren birer senet gibi kullanırdık.<br />Mimardık, mühendistik, doktorduk, avukattık.<br />Yazlık kışlık katlarimiz, arabalarımız olurdu.<br />Yüreğimiz işçiyle birlikte attı, köylüyle birlikte attı.<br />Yaşamımızın en güzel yıllarını, birer taze çiçek gibi verdik topluma.<br />Bizleri yok etmek istediler hep.</p><p>Öldürüldük ey halkım, unutma bizi.<br />Fidan gibi genç kızlardık; hayat, şakırdayan bir şelale gibi akardı göz bebeklerimizden.<br />Yirmi yaşında, yirmi bir yaşında, yirmi iki yaşında iskencecilerin acimasiz ellerine terkedildik.<br />Direndik küçücük yüreğimizle, direndik genç kızlık gururumuzla.<br />Tükürülesi suratlarına karşı bahar çiçekleri gibi,<br />Taptaze inançlarimizi fırlattık boş birer eldiven gibi.<br />Utanmadılar insanlıklarından, utanmadılar erkekliklerinden.<br />Hücrelere atıldık ey halkım, unutma bizi.<br />Ölümcül hastaydık.<br />Bağırsaklarımız düğümlenmişti.<br />Hipokrat yemini etmis doktor kimlikli işkencecilerin elinde öldürüldük acımaksızın. gelinliklerimizin<br />Ütüsü bozulmamıştı daha.<br />Cezaevlerine kilitlenmiş kocalarımızın taptaze duygularına, birer mezar taşı gibi savrulduk.<br />Vicdan sustu.<br />Hukuk sustu.<br />İnsanlık sustu.<br />Göz göre göre öldürüldük ey halkım, unutma bizi.</p><p>Kanserdik; ölüm, her gün bir sinsi yılan gibi dolaşıyordu derilerimizde.<br />Uydurma davalarla kapattılar hücrelere.<br />Hastaydık.<br />Yurtdışına gitseydik kurtulurduk belki.<br />Bir buçuk yaşındaki kızlarımızı öksüz bırakmazdık.<br />Önce kolumuzu, omuz başından keserek, yurtseverlik borcumuzun diyeti olarak fırlattık attik<br />Önlerine.<br />Sonra da otuz iki yaşında bırakıp gittik bu dünyayı, ecelsiz.</p><p>Öldürüldük ey halkım, unutma bizi.</p><p><br />Giresun'daki yoksul köylüler, sizin için öldük.<br />Ege'deki tütün işçileri, sizin için öldük.<br />Doğu'daki topraksız köylüler, sizin için öldük.<br />İstanbul'daki, ankara'daki işçiler, sizin için öldük.<br />Adana'da, paramparça elleriyle, ak pamuk toplayan işçiler, sizin için öldük.<br />Vurulduk, asıldık, öldürüldük ey halkım, unutma bizi.<br />Bağımsızlık, mustafa kemal'den armağandı bize.<br />Emperyalizmin ahtapot kollarına teslim edilen ülkemizin bağımsızlığı için kan döktük sokaklara.<br />Mezar taşlarımıza basa basa, devleri yönetenler gizli emellerle,<br />Başlarımızı ezmek<br />Kanlarımızı emmek istediler.<br />Amerikan üsleri kaldırılsın dedik, sokak ortasında sorgusuz sualsiz vurdular.<br />Yirmi iki yaşlarındaydık öldürüldüğümüzde ey halkım, unutma bizi.<br />Yabancı petrol şirketlerine karşı devletimizi savunduk, komünist dediler.<br />Ülkemiz bağımsız değil dedik, kelepçeyle geldiler üstümüze.<br />Kurtuluş savaşı'nda emperyalizme karşı dalgalandırdığımız<br />Bayrağımızı daha da dik tutabilmekti çabamız.<br />Bir kez dinlemediler bizi.<br />Bir kez anlamak istemediler.</p><p>Vurulduk ey halkım, unutma bizi.</p><p>Henüz çocukluğumuzu bile yaşamamıştık.<br />Bir kadın eline değmemişti ellerimiz.<br />Bir sevgiliden mektup bile almamıştık daha<br />Bir gece sabaha karşı, pranga vurulmus ellerimiz ve ayaklarımızla çıkarıldık idam sehpalarına.<br />Herkes tanıktır ki korkmadık. içimiz titremedi hiç.<br />Mezar toprağı gibi taptaze,<br />Mezar taşı gibi dimdik boynumuzu uzattık yağlı kementlere.</p><p>Asıldık ey halkım, unutma bizi.</p><p>Bizi öldürenler, bizi asanlar, bizi sokak ortasında vuranlar,<br />Ağabeyimiz, babamız yaşındaydılar.<br />Ya bu düzenin kirli çarklarına ortak olmuşlardı, ya da susmuşlardı bütün olan bitenlere.</p><p>Öfkelerini bir gün bile karşısındakilere<br />Bağırmamış insanların gözleri önünde öldürüldük.</p><p>Hukuk adına, özgürlük adına, demokrasi adına.<br />Batı uygarlığı adına, bizleri bir şafak vakti ipe çektiler.<br />Korkmadan öldürüldük ey halkım, unutma bizi.<br />Bir gün mezarlarımızda güller açacak<br />Ey halkım, unutma bizi.<br />Bir gün sesimiz, hepinizin kulaklarında yankılanacak<br />Ey halkim unutma bizi.<br />Özgürlüğe adanmış bir top çiçek gibiyiz<br />Simdi hep birlikteyiz</p><p>Ey halkım, unutma bizi.</p></p></body></html>
