<!DOCTYPE html><html><head><title>Yaşamaya Dair - Oktay Kaynarca - Şarkı Sözleri - Arkeolog</title><meta charset="utf-8"/><script src="/assets/script.js"></script></head><body><h1>Yaşamaya Dair</h1><p><a href="/sarki-sozleri/sanatcilar/oktay-kaynarca/index.html">Oktay Kaynarca</a></p><p><p>Yaşamak şakaya gelmez<br />Büyük bir ciddiyetle yaşayacaksın<br />Bir sincap gibi mesela<br />Yani, yaşamanın dışında ve ötesinde<br />Hiçbir şey beklemeden<br />Yani bütün işin gücün yaşamak olacak<br />Yaşamayı ciddiye alacaksın<br />Yani o derece, öylesine ki<br />Mesela kolların bağlı arkadan sırtın duvarda<br />Yahut, kocaman gözlüklerin<br />Bembeyaz gömleğinle bir laboratuarda<br />İnsanlar için ölebileceksin<br />Hem de yüzünü bile görmediğin insanlar için<br />Hem de hiç kimse seni buna zorlamamışken<br />Hem de en güzel, en gerçek şeyin<br />Yaşamak olduğunu bildiğin halde<br />Yani öylesine ciddiye alacaksın ki yaşamayı<br />Yetmişinde bile mesela zeytin dikeceksin<br />Hem de öyle çocuklara filan kalır diye değil<br />Ölmekten korktuğun halde<br />Ölüme inanmadığın için<br />Yaşamak yani ağır bastığından<br />Diyelim ki<br />Ağır ameliyatlık hastayız<br />Yani beyaz masadan bir daha kalkmamak ihtimali de var</p><p>Duymamak mümkün değilse de biraz<br />Erken gitmenin kederini<br />Biz yine de güleceğiz anlatılan Bektaşi fıkrasına<br />Hava yağmurlu mu diye bakacağız pencereden<br />Yahut da yine sabırsızlıkla bekleyeceğiz<br />En son ajans haberlerini<br />Diyelim ki<br />Dövüşülmeye değer bir şeyler için<br />Diyelimki cephedeyiz<br />Daha orada ilk hücumda<br />Daha o gün yüzü koyun kapaklanıp ölmek de mümkün<br />Tuhaf bir hınçla bileceğiz bunu<br />Fakat yine de çıldırasıya merak edeceğiz<br />Belki yıllarca sürecek olan savaşın sonunu<br />Diyelimki hapisteyiz<br />Yaşımız da elliye yakın<br />Daha da on sekiz sene olsun açılmasına demir kapının<br />Yine de<br />Dışarıyla beraber yaşayacağız<br />İnsanları, hayvanları<br />Kavgası ve rüzgarıyla yani<br />Duvarın arkasındaki dışarıyla<br />Yani nasıl ve nerede olursak olalım<br />Hiç ölünmeyecek gibi yaşanacak</p></p></body></html>
