<!DOCTYPE html><html><head><title>Sayfa 295 - Hadisler - Arkeolog</title><meta charset="utf-8"/><script src="/assets/script.js"></script></head><body><div class="card my-3"><div class="card-body"><p class="card-text">Açlıktan karnımı yere yapıştırdığım, yönlerini dönüp de halimi onlarla da yiyecek ikram ederler umuduyla bildiğim ayetleri bana okumalarını taleb ettiğim zamanlar olurdu. Faklriere en çok hayrı dokunan kimse Ca'fer İbnu Ebi Talib idi. Gerçekten (söylediğim durumlarda) o bizimle ilgilenir, evinde ne varsa ondan bize ikram ederdi. Öyle ki, bazan içi tamamen boşalmış olan yağ kilesini bize çıkarıp açıverir, biz de onun içinde kalan (bulaşığın)ı yalanırdık. </p><h6 class="card-text text-muted m-0 text-right">Buhari, Fezailu'l-Ashab 10; Tirmizi, Menakıb, (3770)<br/>Sahabelerden Bazılarının Faziletleri - Cafer İbnu Ebi Talib (ra) | FEZAİL BÖLÜMÜ | Ebu Hüreyre</h6></div></div><div class="card my-3"><div class="card-body"><p class="card-text">Resulullah (sav), Cafer İbnu Ebi Talib (ra)'e dedi ki: "Sen bana hem huy ve hem de yaratılış yönüyle benziyorsun." </p><h6 class="card-text text-muted m-0 text-right">Buhari, Megazi 43; Müslim, Cihad 90, (1783); Tirmizi, Menakıb, (3769)<br/>Sahabelerden Bazılarının Faziletleri - Cafer İbnu Ebi Talib (ra) | FEZAİL BÖLÜMÜ | Bera</h6></div></div><div class="card my-3"><div class="card-body"><p class="card-text">Resulullah (sav)'ı gördüm. Hz. Hasan'ı omuzunda taşıyor ve de: "Allahım, ben bunu seviyorum, onu sen de sev" diyordu. </p><h6 class="card-text text-muted m-0 text-right">Buhari, Fezailu'l-Aahab 22; Müslim, Fezailu's-Sahabe 58, 59, (2422); Tirmizi, Menakıb, (3784)<br/>Sahabelerden Bazılarının Faziletleri - Hasan Ve Huseyin (ra) | FEZAİL BÖLÜMÜ | Bera</h6></div></div><div class="card my-3"><div class="card-body"><p class="card-text">Tirmizî'nin bir rivayetinde şöyle gelmiştir: "Resulullah (sav) Hz. Hasan ve Hüseyin'e bakıp: "Allahım, ben bunları seviyorum, sen de sev!" buyurdu. </p><h6 class="card-text text-muted m-0 text-right">Tirmizi, Menakıb, (3784)<br/>Sahabelerden Bazılarının Faziletleri - Hasan Ve Huseyin (ra) | FEZAİL BÖLÜMÜ | Bera</h6></div></div><div class="card my-3"><div class="card-body"><p class="card-text">Hz. Ebu Bekr (ra) (bir gün) ikindi namazını kıldı, sonra beraberinde Hz. Ali (ra) olduğu halde yürümeye başladı. Yolda Hz. Hasan'ı çocuklarla oynuyor gördü. Omuzuna alıp: "Babam feda olsun! Ali'ye değil, Resulullah'a benziyor!" buyurdu. Hz. Ali de gülüyordu. </p><h6 class="card-text text-muted m-0 text-right">Buhari, Fezailu'l-Ashab 22<br/>Sahabelerden Bazılarının Faziletleri - Hasan Ve Huseyin (ra) | FEZAİL BÖLÜMÜ | Ukbe İbnu'l-Haris</h6></div></div><div class="card my-3"><div class="card-body"><p class="card-text">Resulullah (sav)'a "Ehl-i Beyt'inden hangisini en çok seviyorsun?" diye sorulmuştu. "Hasan ve Hüseyin!" diye cevap verdi. Hz. Fatıma (ra)'ya: "Benim oğullarımı bana çağır!" emreder, onları getirtip koklar, kucaklardı. </p><h6 class="card-text text-muted m-0 text-right">Tirmizi, Menakıb, (3774)<br/>Sahabelerden Bazılarının Faziletleri - Hasan Ve Huseyin (ra) | FEZAİL BÖLÜMÜ | Enes</h6></div></div><div class="card my-3"><div class="card-body"><p class="card-text">Resulullah (sav) buyurdular ki: "Hüseyin bendendir ben de Hüseyin'denim. Allah Hüseyin'i seveni sever. Hüseyin esbat'tan biridir." </p><h6 class="card-text text-muted m-0 text-right">Tirmizi, Menakıb, (3777); İbnu Mace, Mukaddime, (144)<br/>Sahabelerden Bazılarının Faziletleri - Hasan Ve Huseyin (ra) | FEZAİL BÖLÜMÜ | Ya'la İbnu Mürre</h6></div></div><div class="card my-3"><div class="card-body"><p class="card-text">Resulullah (sav) buyurdular ki: "Hasan ve Hüseyin, cennet ehlinin iki gencidir." </p><h6 class="card-text text-muted m-0 text-right">Tirmizi, Menakıb, (3778)<br/>Sahabelerden Bazılarının Faziletleri - Hasan Ve Huseyin (ra) | FEZAİL BÖLÜMÜ | Ebu Said</h6></div></div><div class="card my-3"><div class="card-body"><p class="card-text">Abdullah İbnu Şeddad, babasından (ra) naklediyor. Der ki: "Resulullah (sav) iki akşam namazının (yani akşam ve yatsının) birinde yanımıza geldi. Hasan veya Hüseyin'den birini taşıyordu. Resulullah (sav) öne geçip çocuğu yere bıraktı. Sonra tekbir getirip namaza durdu. Sonra namaz sırasında uzunca bir secde yaptı." Babam devamla dedi: "(Secde çok uzadığı için) başımı kaldırıp baktım. Bir de ne göreyim! Secdede olan Resulullah'ın sırtına çocuk binmiş duruyor. Ben hemen secdeme döndüm. Namaz bitince, Resulullah (sav)'a cemaatten: "Ey Allah'ın Resulü! Namaz sırasında öyle uzun bir secde yaptınız ki, bir hadise meydana geldi zannettik veya sana vahiy indi zannettik!" diye soranlar oldu. "Hayır!" dedi, "bunlardan hiçbiri olmadı. Velakin, oğlum sırtıma bindi. Ben, acele edip hevesi geçmeden sırtımdan indirmeyi uygun bulmadım (kendisi ininceye kadar bekledim). </p><h6 class="card-text text-muted m-0 text-right">Nesai, İftitah 83, (2, 229, 230)<br/>Sahabelerden Bazılarının Faziletleri - Hasan Ve Huseyin (ra) | FEZAİL BÖLÜMÜ | Abdullah İbnu Şeddad</h6></div></div><div class="card my-3"><div class="card-body"><p class="card-text">Ümmü Sele'nin yanına girdim, ağlıyordu. "Niye ağlıyorsun!" diye sordum. Bana şu cevabı verdi. "Şimdi Resulullah (sav)'ı rüyamda gördüm. Başında ve sakallarında toprak vardı. "Neyiniz var, ey Allah'ın Resulü?" dedim, "Az önce Hüseyin'in öldürüldügüne şahid oldum" buyurdu." </p><h6 class="card-text text-muted m-0 text-right">Tirmizi, Menakıb, (3774)<br/>Sahabelerden Bazılarının Faziletleri - Hasan Ve Huseyin (ra) | FEZAİL BÖLÜMÜ | Ensardan Selma</h6></div></div><div class="card my-3"><div class="card-body"><p class="card-text">Ubeydullah İbnu Ziyad'a Hz. Hüseyin (ra)'in başı getirildi. Elindeki çubuğun ucuyla burnuna dürtüyor ve: "Bu kadar güzelini de hiç görmedim!" diyordu. Ben de: "O, (Al-i Beyt arasında) Resulullah (sav)'a en çok benzeyeni idi" dedim. </p><h6 class="card-text text-muted m-0 text-right">Buhari, Fezailu'l-Ashab 22; Tirmizi, Menakıb, (3780)<br/>Sahabelerden Bazılarının Faziletleri - Hasan Ve Huseyin (ra) | FEZAİL BÖLÜMÜ | Enes</h6></div></div><div class="card my-3"><div class="card-body"><p class="card-text">Ubeydullah İbnu Ziyad ve arkadaşlarının kellesi geldikçe Kufe'nin Rahabe mahallesinin mescidinde üst üste dizildi. (Seyirci kalabalığı) ben de yaklaştım. "Geldi! Geldi!" diyorlardı. (Ne idi bu gelen? Merak edip daha da yaklaştım). Meğerse bir yılanmış. (Nerden geldiyse) gelmiş, kelleler arasına girip (kayboluyor, tekrar) çıkıyordu. Derken Ubeydullah İbnu Ziyad'ın burun deliğine girdi ve orada bir müddet kaldı. Sonra çıkıp gitti ve kayboldu. Biraz sonra kalabalık tekrar bağırmay a başladı. "Yine geldi! Yine geldi!" Bu hal iki veya üç kere tekerrür etti. </p><h6 class="card-text text-muted m-0 text-right">Tirmizi, Menakıb, (3782)<br/>Sahabelerden Bazılarının Faziletleri - Hasan Ve Huseyin (ra) | FEZAİL BÖLÜMÜ | Ammar İbnu Umayr</h6></div></div><div class="card my-3"><div class="card-body"><p class="card-text">Resulullah (sav) askeri bir sefere hazırlamış, askerlerin başına da Üsame İbnu Zeyd'i komutan yapmıştı. (Üsame siyahi bir azadlının oğlu olması hasebiyle) onun komutanlığından memnun kalmayan bazı kimseler dedikodu yaptılar. (Söylenen yersiz sözler kulağına ulaşmış olan) Resulullah (sav): "Onun komutanlığı hususunda dedikodu yapan sizler, aynı dedikoduyu daha önce babasının komutanlığı için de yapmıştınız, Allah'a yemin olsun! O komutanlığa layık idi. Ve o, bana, insanların en sevgililerindendi. Bu da, bana ondan sonra insanların en sevgili olanlarındandır" buyurdu. </p><h6 class="card-text text-muted m-0 text-right">Buhari, Fezailu'l-Ashab 17, Megazi 42, 87, Eyman 2, Ahkam 33; Müslim, Fezailu's-Sahabe 63, (2426); Tirmizi, Menakıb, (3819)<br/>Sahabelerden Bazılarının Faziletleri - Zeyd İbnu Harise Ve Oğlu (ra) | FEZAİL BÖLÜMÜ | İbnu Ömer</h6></div></div><div class="card my-3"><div class="card-body"><p class="card-text">Ömer, Üsame İbnu Zeyd'e (fey'den) üçbinbeşyüz (dirhemlik) pay ayırmıştı. Bana ise üçbin (dirhemlik) pay verdi. "Niye Üsame'yi benden üstün tuttun? Vallahi hiçbir savaşta benden ileri geçmiş değil (yani ben de onun katıldığı her savaşa katıldım) dedim. Bana şu cevabı verdi: "Ey oğulcuğum! Zeyd (ra), Resulullah (sav) nezdinde babandan daha sevgili idi. Üsame (ra) da Resulullah (sav)'a senden daha sevgilidir. Ben Resulullah (sav)'ın sevgisini kendi sevgime tercih ettim." </p><h6 class="card-text text-muted m-0 text-right">Tirmizi, Menakıb, (3815)<br/>Sahabelerden Bazılarının Faziletleri - Zeyd İbnu Harise Ve Oğlu (ra) | FEZAİL BÖLÜMÜ | İbnu Ömer</h6></div></div><div class="card my-3"><div class="card-body"><p class="card-text">Ammar (ra), Resulullah (sav)'ın yanına girmek için izin istedi. "Ona müsaade edin, girsin!" buyurdular. Ammar girince de: "Tayyib ve mutayyeb Ammar'a merhaba!" diyerek selamladılar. </p><h6 class="card-text text-muted m-0 text-right">Tirmizi, Menakıb, (3799)<br/>Sahabelerden Bazılarının Faziletleri - Ammar İbnu Yasir (ra) | FEZAİL BÖLÜMÜ | Ali</h6></div></div><p class="mb-5"><a class="btn btn-success m-1" href="/hadisler/sayfa-294.html">Önceki Sayfa</a><a class="btn btn-success m-1" href="/hadisler/sayfa-296.html">Sonraki Sayfa</a></p></body></html>
