<!DOCTYPE html><html><head><title>Sayfa 299 - Hadisler - Arkeolog</title><meta charset="utf-8"/><script src="/assets/script.js"></script></head><body><div class="card my-3"><div class="card-body"><p class="card-text">Halamla birlikte Hz. Aişe ()'nin yanına gittim. Hz. Aişe'ye: "Hangi kadın Resulullah (sav)'a daha sevgili idi?" diye soruldu. "Fatıma" dedi. "Ya erkeklerden?" dendi. "Fatıma'nın kocası! Zira bildiğim kadarıyla Ali (ra) çok oruç tutar, çok namaz kılardı." </p><h6 class="card-text text-muted m-0 text-right">Tirmizi, Menakıb, (3873)<br/>Kadın Sahabilerin Faziletleri - Fatıma (ra) | FEZAİL BÖLÜMÜ | Cemi' İbnu Umeyr et-Teymi</h6></div></div><div class="card my-3"><div class="card-body"><p class="card-text">Resulullah (sav) Fetih senesinde Fatıma'yı çağırarak hususi konuştular. Fatıma ağladı. Sonra tekrar hususi olarak konuştular. Fatıma bu sefer güldü. Resulullah (sav) vefat edince, Fatıma'dan o ağlama ve gülmesi hususunda sordum. Dedi ki: "Önce, Resulullah (sav) bana öleceğini haber verdi, ben de ağladım. İkinci konuşmamızda benim, İmran kızı Meryem hariç diğer kadınların cennette efendisi olacağımı müjdeledi, bunun üzerine güldüm." </p><h6 class="card-text text-muted m-0 text-right">Tirmizi, Menakıb, (3872)<br/>Kadın Sahabilerin Faziletleri - Fatıma (ra) | FEZAİL BÖLÜMÜ | Ümmü Seleme</h6></div></div><div class="card my-3"><div class="card-body"><p class="card-text">Resulullah (sav) bana: "Ey Aişe! İşte Cebrail! Sana selam ediyor" dedi. Ben de: "Ve aleyhisselamu ve rahmetullahi ve berakatuhu!" dedim. Resulullah benim görmediğimi görürdü. </p><h6 class="card-text text-muted m-0 text-right">Buhari, Fezailu'l-Ashab 30, Bed'ül-Halk 6, Edeb 11, İsti'zan 16, 19; Müslim, Fezailu's-Sahabe 91, (2447); Ebu Davud, Edeb 166, (5232); Tirmizi, Menakıb, (3876); Nesai, İşretu'n-Nisa 3, (7, 69)<br/>Kadın Sahabilerin Faziletleri - Aişe (ra) | FEZAİL BÖLÜMÜ | Aişe</h6></div></div><div class="card my-3"><div class="card-body"><p class="card-text">Resulullah (sav)'ın Ashabı olan bizlere her ne zaman bir hadis müşkilat arzedecek olsa, hemen Hz. Aişe'ye sorardık, o bize bu hususta mutlaka bir bilgi sunardı. </p><h6 class="card-text text-muted m-0 text-right">Tirmizi, Menakıb, (3877)<br/>Kadın Sahabilerin Faziletleri - Aişe (ra) | FEZAİL BÖLÜMÜ | Ebu Musa</h6></div></div><div class="card my-3"><div class="card-body"><p class="card-text">Hz. Ali (ra), asker toplamak için Ammar İbnu Yasir ve Hasan İbnu Ali (ra)'yi Kufe'ye gönderince, Ammar halka şöyle hitab etti: "Ben de biliyorum. O (Hz. Aişe), dünyada da ahirette de Peygamberimiz (sav)'in zevcesidir. Velakin Allah sizleri imtihan ediyor. Kendisine mi, yoksa, Aişe'ye mi tabi olacaksınız?" </p><h6 class="card-text text-muted m-0 text-right">Buhari, Fezailu'l-Ashab 30, Fiten 17<br/>Kadın Sahabilerin Faziletleri - Aişe (ra) | FEZAİL BÖLÜMÜ | Ebu Vail</h6></div></div><div class="card my-3"><div class="card-body"><p class="card-text">Hz. Safiyye'ye, Hz. Hafsa (ra)'ya "Yahudi kızı" deyip (istiskal ettiği) ulaşıyor. Bu sözü işiten Safiyye ağlıyor. Tam o ağlarken Aleyhissalatu vesselam yanına giriyor ve: "Niye ağlıyorsun?" diye soruyor. Safiyye: "Hafsa bana "Sen Yahudi kızısın!" dedi" der. Resulullah (sav): "Sen bir peygamber kızısın. Senin amcan da bir peygamberdir, ayrıca bir peygamerin de nikahı altındasın. Öyleyse o sana karşı neyi ile iftihar ediyor ki?" diyerek onu teselli etti. Sonra da öbürüne: "Ey Hafsa! Allah'tan kork!" dedi. [Nesai'de bulunamamıştır. Belki de Nesai'nin es-Sünenü'l-Kübra'sında mevcuttur. Hadise Tirmizi "sahih" demiştir.] </p><h6 class="card-text text-muted m-0 text-right">Tirmizi, Menakıb, (3891)<br/>Kadın Sahabilerin Faziletleri - Safiyye Bintu Huyey (ra) | FEZAİL BÖLÜMÜ | Enes</h6></div></div><div class="card my-3"><div class="card-body"><p class="card-text">(Bir gün) Sabah namazından sonra, İbnu Abbas (ra)'a, Hz. Sevde'nin vefat ettiği söylenmişte hemen secdeye kapandı. Niye böyle davrandığı sorulunca şu cevabı verdi: "Resulullah (sav): "(Allah'ın ayetlerinden) bir ayet gördüğünüz vakit secde edin" buyurmuştu. İmdi Resulullah (sav)'ın zevcelerinin gitmesinden daha büyük bir ayet var mıdır?" [Ebu Davud ve Tirmizi, hadisi kaydederler, ancak Resulullah'ın zevcelerinden hangisinin vefat haberinin geldiğini zikretmezler. Sevde diye tesmiye, Rezin'in ilavesinde gelmiştir.] </p><h6 class="card-text text-muted m-0 text-right">Ebu Davud, Salat 269, (1197); Tirmizi, Menakıb, (3889)<br/>Kadın Sahabilerin Faziletleri - Sevde Bintu Zeme'a (ra) | FEZAİL BÖLÜMÜ | İkrime</h6></div></div><div class="card my-3"><div class="card-body"><p class="card-text">Hz. Ömer, Resulullah (sav)'ın vefatından sonra, Hz. Ebu Bekr (ra)'e: "Gel beraber Ümmü Eymen (ra)'e gidip ziyaret edelim, tıpkı Aleyhissalatu vesselam'ın onu ziyaret ettiği gibi" dedi ve gittiler. Ümmü Eymen onları görünce ağladı. "Niye ağlıyorsun? Resulullah'ın Allah nezdinde bulacağı (mükafaatlar)ın daha hayırlı olduğunu bilmiyor musun?" dediler. Ümmü Eymen: "Evet bilmez olur muyum? Allah indinde olan, Resulullah için elbette daha hayırlıdır. Velakin beni ağlatan, semadan gelen vahyin kesilmiş olmasıdır" dedi. Bu sözleri onları da hüzünlendirdi. Ümmü Eymer'le birlikte onlar da ağladılar. </p><h6 class="card-text text-muted m-0 text-right">Müslim, Fezailu's-Sahabe 103, (2453)<br/>Kadın Sahabilerin Faziletleri - Ümmü Eymen (ra) | FEZAİL BÖLÜMÜ | Enes</h6></div></div><div class="card my-3"><div class="card-body"><p class="card-text">Resulullah (sav) buyurdular ki: "Nimetleriyle sizi beslediği için Allah'ı sevin. Beni de Allah sevgisi için sevin. Ehl-i Beytimi de benim sevgim için sevin." </p><h6 class="card-text text-muted m-0 text-right">Tirmizi, Menakıb, (3792)<br/>Ehl-i Beyt'in Fazileti | FEZAİL BÖLÜMÜ | İbnu Abbas</h6></div></div><div class="card my-3"><div class="card-body"><p class="card-text">Şu ayet indiği zaman, (mealen): "Sana bu ilim geldikten sonra, kim seninle bu hususta mücadele edecek olursa de ki: "Gelin, çocuklarımızı ve çocuklarınızı, kadınlarımızı ve kadınlarınızı, kendinizi ve kendimizi çağırıp toplanalım, sonra niyaz edelim ki, Allah'ın laneti yalancılar üzerine olsun!" (Al-i İmran 61), Resulullah (sav) Ali'yi, Fatıma'yı, Hasan ve Hüseyn (ra)'i çağırdı ve: "Allah'ım, bunlar da benim ehlim (ailem)" buyurdu. </p><h6 class="card-text text-muted m-0 text-right">Tirmizi, Tefsir, Al-i İmran (3002)<br/>Ehl-i Beyt'in Fazileti | FEZAİL BÖLÜMÜ | Sa'd İbnu Ebi Vakkas</h6></div></div><div class="card my-3"><div class="card-body"><p class="card-text">Ben Resulullah (sav)'ın evinin kapısında iken şu ayet nazil oldu: "...Ey peygamber ailesi! Allah günahlarınızı giderip sizi tertemiz yapmak istiyor..." (Ahzab 33). Evde Resulullah (sav), Ali, Fatıma, Hasan ve Hüseyin vardı. Onlara bir örtü bürüdü ve: "Allahım, işte bunlar benim ehl-i beytimdir, bunlardan günahı gider ve bunları kirlerden tertemiz kıl" buyurdu. Ben atılıp: "Ey Allah'ın Resulü! Ben ehl-i beytten değil miyim?" dedim. Bana: "Sen (yerinde dur, sen zaten) hayırdasın, sen Resulullah'ın zevcesisin" diye cevap verdi. </p><h6 class="card-text text-muted m-0 text-right">Tirmizi, Menakıb, (3870)<br/>Ehl-i Beyt'in Fazileti | FEZAİL BÖLÜMÜ | Ümmü Seleme</h6></div></div><div class="card my-3"><div class="card-body"><p class="card-text">Şu ayet indiği zaman (mealen): "...Ey peygamber ailesi! Allah günahlarınızı giderip sizi tertemiz yapmak istiyor" (Ahzab 33), Resulullah (sav) sabah namazına giderken, altı aya yakın bir müddette, Hz. Fatıma (ra)'nın kapısına uğrayıp: "Namaz(a halkın) ey Ehl'i Beyt "Allah günahlarınızı giderip sizi tertemiz yapmak istiyor!" buyurdu. </p><h6 class="card-text text-muted m-0 text-right">Tirmizi, Tefsir, Ahzab (3204)<br/>Ehl-i Beyt'in Fazileti | FEZAİL BÖLÜMÜ | Enes</h6></div></div><div class="card my-3"><div class="card-body"><p class="card-text">Resulullah (sav), üzerinde siyah (yünden) nakışlı bir kumaş olduğu halde sabahleyin (evden) çıktı. O sırada Hasan geldi, onu örtünün altına soktu. Sonra Hüseyin geldi onu da soktu, sonra Fatıma geldi, onu da soktu. Sonra Ali geldi onu da örtünün altına soktu. Sonra da: "Ey Ehl-i Beyt Allah günahlarınızı giderip sizi tertemiz yapmak istiyor" (Ahzab 33) buyurdu. </p><h6 class="card-text text-muted m-0 text-right">Müslim, Fezailu's-Sahabe 61, (2424)<br/>Ehl-i Beyt'in Fazileti | FEZAİL BÖLÜMÜ | Aişe</h6></div></div><div class="card my-3"><div class="card-body"><p class="card-text">Yezid İbnu Hayyan, Zeyd İbnu Erkam (ra)'tan naklen anlatıyor: "Resulullah (sav) buyurdular ki: "Haberiniz olsun! Ben size iki ağırlık bırakıyorum. Bunlardan biri Allah Teala'nın Kitabı'dır. O, Allah'ın (sema-arz arasına uzanmış) ipi olup, kim ona tutunursa hidayet üzere olur, kim de onu terkederse dalalete düşer. İkincisi itretim, Ehl-i Beytim'dir." Biz, Zeyd İbnu Erkam'a sorduk: "Kadınları da Ehl-i Beyt'inden midir?" "Hayır!" dedi, Allah'a yemin olsun, kadın bir müddet erkekle beraber olur. Sonra (kocası) onu boşar, o da babasına ve kavmine döner. Resulullah (sav)'ın Ehl-i Beyt'i aslı ve kendinden sonra sadaka haram olan asabesi'dir." </p><h6 class="card-text text-muted m-0 text-right">Müslim, Fezailu's-Sahabe 37, (2408)<br/>Ehl-i Beyt'in Fazileti | FEZAİL BÖLÜMÜ | Zeyd İbnu Erkam</h6></div></div><div class="card my-3"><div class="card-body"><p class="card-text">Ebu Bekr (ra) buyurdular ki: "Muhammed (sav)'i Ehl-i beytinde gözetin." </p><h6 class="card-text text-muted m-0 text-right">Buhari, Fezailu'l-Ashab, 12,22<br/>Ehl-i Beyt'in Fazileti | FEZAİL BÖLÜMÜ | İbnu Ömer</h6></div></div><p class="mb-5"><a class="btn btn-success m-1" href="/hadisler/sayfa-298.html">Önceki Sayfa</a><a class="btn btn-success m-1" href="/hadisler/sayfa-300.html">Sonraki Sayfa</a></p></body></html>
